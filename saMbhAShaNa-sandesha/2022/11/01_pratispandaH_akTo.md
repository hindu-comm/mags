+++
title = "01  प्रतिस्पन्दः अक्टोबर्-मासस्य "

+++
![](magazine_images/img-1667221173OctCover.JPG)

प्रतिस्पन्दः

अक्टोबर्-मासस्य सन्देशे प्रकाशिता धारावाहिनी अत्युत्तमा । अन्तिमे भागद्वये कौतूहलम् उदभावयत् आधिक्येन । अपूर्वायाः पितुः नाम करुणाकरः इति पूर्वं न ज्ञातम् । अन्तिमांशे एव पाठकाः अजानन् यत् सूर्येण अपूर्वायाः पिता हतः इति । प्रभाकररावस्य पात्रमपि वस्तुतः कौतूहलस्य मुख्यहेतुः । एतस्यां कथायां विद्यमानं कौतूहलं वर्णनातीतं, शब्दातीतं च । अनुवादे सरला भाषा उपयुक्ता । कथाकाराय विवेकानन्दमहोदयाय धन्यवादान् समर्पयामि । कौतूहलम् !, कौतूहलम् !!, कौतूहलम् !!! अग्रिममासीया पत्रिका कदा प्राप्येत इति प्रतीक्षारताः भवामः स्म ।

- वसन्ताश्यामलम्, नागपुरम् (महा.)

उत्तमलेखानां सङ्ग्रहः नाम सम्भाषणसन्देशः । चार्ल्स-सैक्-नाम्ना केनचित् चिन्तकेन लिखितं पुस्तकम् आश्रित्य उपस्थापिताः बिन्दवः उपकारकाः । कष्टराहित्यं, मिथ्याभिमानः, सर्वविधापेक्षापूरणं, परीक्षापद्धतिः इत्यादयः अत्युत्तमाः प्रेरकाश्च । उरुग्वेदेशस्य पशुपालनप्रीतिः अपूकरणार्हा । धारावाहिनी अन्वर्थतां प्राप्ता । भाषासौष्ठवयुता सूक्ष्मभावद्योतिका एषा धारावाहिनी वाचकैः पौनःपुन्येन आस्वादिता । ‘संवादः’
सम्बन्ध-व्यवहारयोः रक्षणाय सम्यग् निर्देशं विदधाति । ‘विलक्षणः प्रयोगः’ आपाततस्तु रम्यः एव भासते, परं प्रकृत्या सह विहिता कुचेष्टा अन्ते विपरिणामम् अपि दर्शयेत् ।

- मुनिः चान्द्रेयः, भुज (गुज.)

नवरात्रपर्वोचितं देव्याः सरस्वत्याः वर्णमयं चित्र-मण्डितमुखपुटम् अवलोक्य मुदितोऽहम् । धारावाहिन्याः विशेषः नाम वारं वारम् अनूह्यं परिवर्तनम् । आगामिनीं धारावाहीनीं सोत्कण्ठं प्रतीक्षे । अक्टोबर्-मासाङ्कः विषय-वैविध्येन विशिष्यते । गोभिः सम्बद्धः विलक्षणः प्रयोगः आश्चर्यजनकः । अद्यतनं विज्ञानम् असीमम् एव ।

- राघवेन्द्रगर्दे, पुणे (महा.)

उरुग्वेदेशे जनाः गोमांसभक्षकाः । किन्तु भारतदेशे हिन्दुबान्धवाः तादृशाः न । तृणानि भुक्त्वा तोयं पीत्वा दुग्धं यच्छन्ति धेनवः लोकमातरः । एतदेव त्रिकालाबाधितं सत्यम् । वयं मातृमांसभक्षकाः न । अवगच्छन्तु भवन्तः एतत् । अलम् अनुनयेन गोमांसभक्षकाणाम् ।

- श्रीनिवासपुराणिकः, ठाणे (महा.)

अक्टोबर्-मासाङ्कः पठितः । ‘निसर्गदेवाः भवेम’ इति सम्पादकीयविचारः चिन्तनार्हः । सर्वे लेखाः उत्तमाः । सन्देशस्य ध्वनिपत्रिकारूपम् आगतम् इति तु आनन्ददायिनी वार्ता । बालमोदिनीस्थाः सर्वाः कथाः उत्तमाः ।

- निखिलबडवे, सोलापूरम् (महा.)

अक्टोबर्-मासस्य बालमोदिन्यां प्रकाशिता ‘लक्ष्म्याः निवासः’ इति कथा गोमातुः महत्त्वं सूचयति । यतः गोमये, गोमूत्रे च लक्ष्म्याः वासः । जीवननामकस्य विद्यालयस्य विलक्षणता, यावन्तः जनाः ततोऽपि चतुर्गुणितं गावः उरुग्वेदेशे, विलक्षणः प्रयोगः इत्यादयः प्रेरणाप्रदाः । धारावाहिनी, अमरजीवनं (कथा) च समुपादेयम् । प्रतिस्पन्द-सम्पादकीय-भाषापाकादयः सर्वेऽपि मनोज्ञाः । पाठकबन्धोः ज्ञानवृद्ध्यर्थं सन्देशः अवश्यमेव पठनीयः ।

- रवीन्द्रनाथगुरुः, बरगड (ओडिशा)

मातुः जगदम्बायाः चित्रं वीणापाणिरूपेण विराजते । सम्पादकीयस्य शिरोनाम तु रोचकम् अस्ति - ‘निसर्गदेवाः भवेम’ इति । जीवनयापनमेव शिक्षणस्य मार्गः इति प्रस्तुतमस्ति ‘जीवननामकस्य...’ इति लेखे । उरुग्वेदेशे यावन्तः जनाः ततोऽपि चतुर्गुणिताः गावः भवन्ति । किन्तु अस्माकं देशे धेनूनां सङ्ख्या, तासां पालनं च यत् प्रचलति तत् अपूशोकार्हम् । सन्देशस्य ध्वनिपत्रिका अपि उपलभ्यते इति ज्ञानात् महान् सन्तोषः जातः । ‘विलक्षणप्रयोगः’ इति लेखे नवीनरीत्या विचाराः उपस्थापिताः सन्ति ।

- कोट श्रीकृष्णाहितानलः, कार्तट्टु (कर्णा.)

शारदाशोभिता सञ्चिका आन्तं पठिता सोत्कण्ठम् । यः निसर्गः अस्मज्जीवनाधारः, तमेव निसर्गं वयं विनाश्य प्रलयकालं समीपस्थं कुर्मः । जीवनविद्यालयस्य कठोर-वास्तविकता ज्ञापिता विवेकेन विवेकपूर्णतया ‘जीवन-नामकस्य..’ इति लेखे । ‘अवतार’विषये नूतनमेव ज्ञातं भाषापाकात् । ‘अमरजीवनम्’ रोमाञ्चवर्धिका कथा । भारतस्य सर्वप्रथमा ध्वनिपत्रिका इयं जाता इति विदित्वा प्रमुदिताः वयम् । गोषु विलक्षणः प्रयोगः चिन्त्यः । अन्य-देशीयाः दुग्धादिलाभमात्रमेव पश्यन्ति । वयं भारतीयाः न तथाविधाः । अन्ततः अपूर्वया आदर्शः एव आदर्शवर-रूपेण चितः । बुद्धिमती युवतिः अपूर्वा यत् सूर्यं चितवती तदेव न युक्तिमत् भातम् । आन्तम् एषा धारावाहिनी रसदा, रोमाञ्चदा, मानवमनःसूक्ष्मभाव-ज्ञापिका च आसीत् । इतः परं ‘सत्यगवेषणम्’ प्रतीक्षामहे ।

- विजयमुक्तिमुनिचन्द्रसूरी, भुज (गुज.)





pratispandaḥ

akṭobar-māsasya sandeśe prakāśitā dhārāvāhinī atyuttamā । antime bhāgadvaye kautūhalam udabhāvayat ādhikyena । apūrvāyāḥ pituḥ nāma karuṇākaraḥ iti pūrvaṃ na jñātam । antimāṃśe eva pāṭhakāḥ ajānan yat sūryeṇa apūrvāyāḥ pitā hataḥ iti । prabhākararāvasya pātramapi vastutaḥ kautūhalasya mukhyahetuḥ । etasyāṃ kathāyāṃ vidyamānaṃ kautūhalaṃ varṇanātītaṃ, śabdātītaṃ ca । anuvāde saralā bhāṣā upayuktā । kathākārāya vivekānandamahodayāya dhanyavādān samarpayāmi । kautūhalam !, kautūhalam !!, kautūhalam !!! agrimamāsīyā patrikā kadā prāpyeta iti pratīkṣāratāḥ bhavāmaḥ sma ।

- vasantāśyāmalam, nāgapuram (mahā.)

uttamalekhānāṃ saṅgrahaḥ nāma sambhāṣaṇasandeśaḥ । cārlsa-saik-nāmnā kenacit cintakena likhitaṃ pustakam āśritya upasthāpitāḥ bindavaḥ upakārakāḥ । kaṣṭarāhityaṃ, mithyābhimānaḥ, sarvavidhāpekṣāpūraṇaṃ, parīkṣāpaddhatiḥ ityādayaḥ atyuttamāḥ prerakāśca । urugvedeśasya paśupālanaprītiḥ apūkaraṇārhā । dhārāvāhinī anvarthatāṃ prāptā । bhāṣāsauṣṭhavayutā sūkṣmabhāvadyotikā eṣā dhārāvāhinī vācakaiḥ paunaḥpunyena āsvāditā । ‘saṃvādaḥ’ sambandha-vyavahārayoḥ rakṣaṇāya samyag nirdeśaṃ vidadhāti । ‘vilakṣaṇaḥ prayogaḥ’ āpātatastu ramyaḥ eva bhāsate, paraṃ prakṛtyā saha vihitā kuceṣṭā ante vipariṇāmam api darśayet ।

- muniḥ cāndreyaḥ, bhuja (guja.)

navarātraparvocitaṃ devyāḥ sarasvatyāḥ varṇamayaṃ citra-maṇḍitamukhapuṭam avalokya mudito'ham । dhārāvāhinyāḥ viśeṣaḥ nāma vāraṃ vāram anūhyaṃ parivartanam । āgāminīṃ dhārāvāhīnīṃ sotkaṇṭhaṃ pratīkṣe । akṭobar-māsāṅkaḥ viṣaya-vaividhyena viśiṣyate । gobhiḥ sambaddhaḥ vilakṣaṇaḥ prayogaḥ āścaryajanakaḥ । adyatanaṃ vijñānam asīmam eva ।

- rāghavendragarde, puṇe (mahā.)

urugvedeśe janāḥ gomāṃsabhakṣakāḥ । kintu bhāratadeśe hindubāndhavāḥ tādṛśāḥ na । tṛṇāni bhuktvā toyaṃ pītvā dugdhaṃ yacchanti dhenavaḥ lokamātaraḥ । etadeva trikālābādhitaṃ satyam । vayaṃ mātṛmāṃsabhakṣakāḥ na । avagacchantu bhavantaḥ etat । alam anunayena gomāṃsabhakṣakāṇām ।

- śrīnivāsapurāṇikaḥ, ṭhāṇe (mahā.)

akṭobar-māsāṅkaḥ paṭhitaḥ । ‘nisargadevāḥ bhavema’ iti sampādakīyavicāraḥ cintanārhaḥ । sarve lekhāḥ uttamāḥ । sandeśasya dhvanipatrikārūpam āgatam iti tu ānandadāyinī vārtā । bālamodinīsthāḥ sarvāḥ kathāḥ uttamāḥ ।

- nikhilabaḍave, solāpūram (mahā.)

akṭobar-māsasya bālamodinyāṃ prakāśitā ‘lakṣmyāḥ nivāsaḥ’ iti kathā gomātuḥ mahattvaṃ sūcayati । yataḥ gomaye, gomūtre ca lakṣmyāḥ vāsaḥ । jīvananāmakasya vidyālayasya vilakṣaṇatā, yāvantaḥ janāḥ tato'pi caturguṇitaṃ gāvaḥ urugvedeśe, vilakṣaṇaḥ prayogaḥ ityādayaḥ preraṇāpradāḥ । dhārāvāhinī, amarajīvanaṃ (kathā) ca samupādeyam । pratispanda-sampādakīya-bhāṣāpākādayaḥ sarve'pi manojñāḥ । pāṭhakabandhoḥ jñānavṛddhyarthaṃ sandeśaḥ avaśyameva paṭhanīyaḥ ।

- ravīndranāthaguruḥ, baragaḍa (oḍiśā)

mātuḥ jagadambāyāḥ citraṃ vīṇāpāṇirūpeṇa virājate । sampādakīyasya śironāma tu rocakam asti - ‘nisargadevāḥ bhavema’ iti । jīvanayāpanameva śikṣaṇasya mārgaḥ iti prastutamasti ‘jīvananāmakasya...’ iti lekhe । urugvedeśe yāvantaḥ janāḥ tato'pi caturguṇitāḥ gāvaḥ bhavanti । kintu asmākaṃ deśe dhenūnāṃ saṅkhyā, tāsāṃ pālanaṃ ca yat pracalati tat apūśokārham । sandeśasya dhvanipatrikā api upalabhyate iti jñānāt mahān santoṣaḥ jātaḥ । ‘vilakṣaṇaprayogaḥ’ iti lekhe navīnarītyā vicārāḥ upasthāpitāḥ santi ।

- koṭa śrīkṛṣṇāhitānalaḥ, kārtaṭṭu (karṇā.)

śāradāśobhitā sañcikā āntaṃ paṭhitā sotkaṇṭham । yaḥ nisargaḥ asmajjīvanādhāraḥ, tameva nisargaṃ vayaṃ vināśya pralayakālaṃ samīpasthaṃ kurmaḥ । jīvanavidyālayasya kaṭhora-vāstavikatā jñāpitā vivekena vivekapūrṇatayā ‘jīvana-nāmakasya..’ iti lekhe । ‘avatāra’viṣaye nūtanameva jñātaṃ bhāṣāpākāt । ‘amarajīvanam’ romāñcavardhikā kathā । bhāratasya sarvaprathamā dhvanipatrikā iyaṃ jātā iti viditvā pramuditāḥ vayam । goṣu vilakṣaṇaḥ prayogaḥ cintyaḥ । anya-deśīyāḥ dugdhādilābhamātrameva paśyanti । vayaṃ bhāratīyāḥ na tathāvidhāḥ । antataḥ apūrvayā ādarśaḥ eva ādarśavara-rūpeṇa citaḥ । buddhimatī yuvatiḥ apūrvā yat sūryaṃ citavatī tadeva na yuktimat bhātam । āntam eṣā dhārāvāhinī rasadā, romāñcadā, mānavamanaḥsūkṣmabhāva-jñāpikā ca āsīt । itaḥ paraṃ ‘satyagaveṣaṇam’ pratīkṣāmahe ।

- vijayamuktimunicandrasūrī, bhuja (guja.)
