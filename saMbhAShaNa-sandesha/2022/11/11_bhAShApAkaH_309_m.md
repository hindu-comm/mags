+++
title = "11 भाषापाकः – ३०९ * माणवकः शिष्यः"

+++
**भाषापाकः** **– ३०९ \* माणवकः**

शिष्यः - श्रीमन् ! ‘वक्रतुण्ड महाकाय सूर्यकोटिसमप्रभ...’ इति श्लोके ‘कोटिसूर्यसमप्रभ’ इत्यपि पाठः श्रूयते । कः पाठः युज्यते इति प्रश्नः बाधते माम् ।

आचार्यः - परम्परायां यादृशः पाठः श्रूयते तादृशः पाठः अनुसरणीयः एतादृशे स्थले । पाठभेदस्य पृष्ठभूमिका अवगन्तव्या भवता । ‘कोटिसूर्य..’ इत्यत्र ‘कोटिः सूर्याः’ इति कर्मधारये कर्तव्ये स च समासः (कर्मधारयः) निषिध्यते ‘दिक्सङ्ख्ये संज्ञायाम्’ (२.१.५०) इति सूत्रेण । तस्मात् एव ‘सूर्यकोटि...’ इति परिष्कारः केनचित् कृतः स्यात् ।

शि - तदा तु ‘सूर्याणां कोटिः’ इति विग्रहवाक्यं वक्तव्यं स्यात् । कोटिशब्दः सङ्ख्यार्थे । (सङ्ख्येयार्थे न)

आ - आम् । किन्तु ‘कोटिसूर्य...’ इति पाठः समर्थनानर्हः तु न ।

शि - तन्नाम ?

आ - ‘कोटिसूर्यसमप्रभ’ इत्यस्य द्विधा समर्थनं कर्तुं शक्यम् । ‘कोटिः सूर्याः’ इति विग्रहवाक्ये उक्ते विशेषणपूर्वपदकर्मधारयः निषिध्यते ‘दिक्सङ्ख्ये संज्ञायाम्’ इति सूत्रेण । अतः तत्र ‘कोटि-सङ्ख्याकाः सूर्याः’ इति विग्रहवाक्यं वक्तव्यम् । मध्यमपदलोपी समासः कर्तव्यः । तदा ‘कोटिसूर्याः’ इत्यस्य सिद्धिः । अयं समर्थनप्रकारः तत्त्वबोधिन्यां बालमनोरमायां च प्रदर्श्यते ‘त्रिलोकनाथः’ (कुमार.५.७७) इत्यस्य कालिदासस्य प्रयोगस्य समर्थनावसरे ।

शि - अन्यः समर्थनप्रकारः कः ?

आ - ‘कोट्या सूर्यैः समा’ इति विग्रहवाक्यं वक्तव्यम् । ‘तद्धितार्थोत्तरपदसमाहारे च’ (२.१.५१) इति सूत्रेण द्विगुसमासः । ‘उत्तरपदे परे सङ्ख्या समानाधिकरणेन सुपा सह समस्यते’ इति तस्य अर्थः । अयं समर्थनप्रकारः मल्लिनाथेन दर्शितः ‘त्रिलोकनाथः’ (कुमा.५.७७) इत्यस्य समर्थनावसरे । एतं प्रकारं मल्लिनाथः ‘चतुर्मुखसमीरिता’ (कुमा.२.१७) इत्यादिषु बहुषु स्थलेषु अवलम्बते प्रयोगसमर्थनाय ।

शि - एवं तर्हि सिद्धं यत् उभयविधः अपि पाठः समर्थनार्हः एव इति ।

आ - आम् । पूर्वजैः अनुसृतं क्रमम् अनुसृत्य एतादृशे स्थले बुद्धिबलात् समर्थनप्रकारः तु दर्शयितुं शक्यः । किन्तु स्मर्तव्यं यत् एतादृशान् एव प्रयोगान् अनुकुर्वद्भिः अस्माभिः अपि तादृशाः प्रयोगाः न करणीयाः इति । शास्त्रसम्मतां सूत्रानुग्रहयुक्तां सरणिम् एव अनुसर्तुं प्रयासः करणीयः अस्माभिः ।



bhāṣāpākaḥ – 309 \* māṇavakaḥ

śiṣyaḥ - śrīman ! ‘vakratuṇḍa mahākāya sūryakoṭisamaprabha...’ iti śloke ‘koṭisūryasamaprabha’ ityapi pāṭhaḥ śrūyate . kaḥ pāṭhaḥ yujyate iti praśnaḥ bādhate mām .

ācāryaḥ - paramparāyāṃ yādṛśaḥ pāṭhaḥ śrūyate tādṛśaḥ pāṭhaḥ anusaraṇīyaḥ etādṛśe sthale . pāṭhabhedasya pṛṣṭhabhūmikā avagantavyā bhavatā . ‘koṭisūrya..’ ityatra ‘koṭiḥ sūryāḥ’ iti karmadhāraye kartavye sa ca samāsaḥ (karmadhārayaḥ) niṣidhyate ‘diksaṅkhye saṃjñāyām’ (2.1.50) iti sūtreṇa . tasmāt eva ‘sūryakoṭi...’ iti pariṣkāraḥ kenacit kṛtaḥ syāt .

śi - tadā tu ‘sūryāṇāṃ koṭiḥ’ iti vigrahavākyaṃ vaktavyaṃ syāt . koṭiśabdaḥ saṅkhyārthe . (saṅkhyeyārthe na)

ā - ām . kintu ‘koṭisūrya...’ iti pāṭhaḥ samarthanānarhaḥ tu na .

śi - tannāma ?

ā - ‘koṭisūryasamaprabha’ ityasya dvidhā samarthanaṃ kartuṃ śakyam . ‘koṭiḥ sūryāḥ’ iti vigrahavākye ukte viśeṣaṇapūrvapadakarmadhārayaḥ niṣidhyate ‘diksaṅkhye saṃjñāyām’ iti sūtreṇa . ataḥ tatra ‘koṭi-saṅkhyākāḥ sūryāḥ’ iti vigrahavākyaṃ vaktavyam . madhyamapadalopī samāsaḥ kartavyaḥ . tadā ‘koṭisūryāḥ’ ityasya siddhiḥ . ayaṃ samarthanaprakāraḥ tattvabodhinyāṃ bālamanoramāyāṃ ca pradarśyate ‘trilokanāthaḥ’ (kumāra.5.77) ityasya kālidāsasya prayogasya samarthanāvasare .

śi - anyaḥ samarthanaprakāraḥ kaḥ ?

ā - ‘koṭyā sūryaiḥ samā’ iti vigrahavākyaṃ vaktavyam . ‘taddhitārthottarapadasamāhāre ca’ (2.1.51) iti sūtreṇa dvigusamāsaḥ . ‘uttarapade pare saṅkhyā samānādhikaraṇena supā saha samasyate’ iti tasya arthaḥ . ayaṃ samarthanaprakāraḥ mallināthena darśitaḥ ‘trilokanāthaḥ’ (kumā.5.77) ityasya samarthanāvasare . etaṃ prakāraṃ mallināthaḥ ‘caturmukhasamīritā’ (kumā.2.17) ityādiṣu bahuṣu sthaleṣu avalambate prayogasamarthanāya .

śi - evaṃ tarhi siddhaṃ yat ubhayavidhaḥ api pāṭhaḥ samarthanārhaḥ eva iti .

ā - ām . pūrvajaiḥ anusṛtaṃ kramam anusṛtya etādṛśe sthale buddhibalāt samarthanaprakāraḥ tu darśayituṃ śakyaḥ . kintu smartavyaṃ yat etādṛśān eva prayogān anukurvadbhiḥ asmābhiḥ api tādṛśāḥ prayogāḥ na karaṇīyāḥ iti . śāstrasammatāṃ sūtrānugrahayuktāṃ saraṇim eva anusartuṃ prayāsaḥ karaṇīyaḥ asmābhiḥ .
