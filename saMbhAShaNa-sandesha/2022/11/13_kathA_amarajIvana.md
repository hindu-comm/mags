+++
title = "13 कथा अमरजीवनम् (द्वितीयः भागः) "

+++
**कथा**

**अमरजीवनम्**

**(द्वितीयः** **भागः)**



**\* तमिल्मूलम् - कल्कि.कृष्णमूर्तिः** **\* अनु.- म.जयरामः**

**(स्वातन्त्र्यसङ्ग्रामकालीना** **कथा)**

\[डा. राघवः भारतीयराष्ट्रियसैन्यस्य (ऐ.एन्.ए) सदस्यः एव सन् अपि जनरल्पदस्थं कुमारप्पं मारयितुम् इच्छन् गोलिकासहितं रिवाल्वर्शस्त्रं कोषे संस्थाप्य एव अटति । रेल्मार्गस्य उच्छेदकारणतः प्रयाणे विघ्नं प्राप्य सः रतलामस्थानकस्थं विश्रामालयं प्राविशत् । तत्र अपरस्य यात्रिकस्य परिचयं प्राप्य तस्य पुरतः स्वजीवनकथां श्रावयितुम् उद्यतः अभवत् ।\]

४. प्रेमयात्रा

तथापि डा. रेवत्याः विषये कर्नल् कुमारप्पस्य विशेषाभिमानम् अधिकृत्य श्रवणस्य अनन्तरं तस्य अवधानं डा. रेवत्याः विषये अधिकतया प्रासरत् । एतत् डा. रेवत्याः अपि अवधानं समाकर्षत् । प्रथमेन एव सम्भाषणेन रेवत्याः राघवस्य च सौहार्दं समुत्पन्नम् । इदं ’प्रेम’ इति यदि केनापि शब्दितं स्यात्, तर्हि राघवः तथा कथनं शुद्धौन्मत्त्यम् एव अकथयिष्यत् । तथापि क्रमेण, काव्येषु प्रेम्णः यत् यत् चिह्नं सूचितम् अस्ति तत् सर्वं रेवतीराघवयोः क्रियाकलापेषु दृष्टिपथम् आगतम् । किमपि व्याजं कल्पयन्तौ उभौ अपि तदा तदा परस्परं मेलितुं प्रायतताम् । एकस्य ध्वनिः अपरस्य श्रवणपुटे मधुरायते स्म । अविज्ञाततया एकस्य अक्षिणी अपरस्य अक्षिणी अन्विष्यतः स्म ।

न केवलं तावत् । केषुचन एव दिवसेषु डा.राघवस्य मनसि असूयाग्निः जाज्वलीति स्म । डा.रेवती अन्येन पुरुषेण वैद्येन सह यदि भाषेत तर्हि राघवस्य क्रोधः प्रादुर्भवति स्म । यदि रेवती पुमांसं रोगिणमपि सश्रद्धं चिकित्सति, तर्हि तदपि द्रष्टुं राघवस्य असहना भवति स्म ।

अस्यां परिस्थितौ कर्नल् कुमारप्पस्य, रेवत्याः च विषये किंवदन्तीः राघवस्य स्मृतिपथम् आगत्य व्यथयन्ति स्म । तस्मिन् विषये कियती वास्तविकता स्यात् इति विषये तस्य मनसि आलोडनम् आरब्धम् । कर्नल् कुमरप्पेण सह यदा रेवती तस्य प्रकोष्ठे एकान्ते सम्मिल्य प्रतिनिवर्तते स्म तदा राघवः तां सूक्ष्मेक्षिकया वीक्षते स्म । तदा सर्वदा अपि सामान्यस्थित्यपेक्षया तस्याः अधिकः वेपथुः परिलक्ष्यते स्म । तस्याः नेत्रे आर्द्रे भवतः स्म । तस्याः नेत्रयोः अङ्कुरितान् अश्रुकणान् परिलक्ष्य राघवस्य मनः क्वथति स्म । एतद्विषये रेवतीमेव पृच्छामि इति यावत् सः निर्णीतवान् तावता एकस्मिन् दिने सा एव आगत्य - ‘‘डाक्टर्वर्य ! अहं महत्याम् आपदि विलग्ना अस्मि । भवतः मन्त्रणं साह्यं च आवश्यकम्’’ इति सोद्वेगं कथितवती ।

‘‘अद्य चिकित्सालयस्य कार्यं समाप्य मम गृहम् आगत्य मिल्यताम्’’ इति सूचितवान् राघवः ।

![](magazine_images/img-1667231455Amarajeevanam.jpg)रेवती तद्दिने रात्रौ राघवस्य गृहं गत्वा निजजीवनचरित्रं विवृतवती । देशसेवापरः पिता कथं पित्रार्जितां सम्पदं व्ययीकृत्य, निजकुटुम्बं निराश्रयं कृत्वा दिवङ्गतः इति, स्वस्य विवाहः योग्ये स्थाने भवेत् इति यः मातुः प्रयत्नः सः कथं विफलः जातः इति, निजेन प्रयत्नेन अनाथबालिकानां विद्यालये प्रवेशं लब्ध्वा तत्र समुत्तीर्य कथं वैद्यकीये विद्यालयेऽपि पठित्वा वैद्या संवृत्ता इति च कथितवती । कर्नल् कुमारप्पः यदा स्नेहभावं प्रकटितवान् तदा आदौ साभिमाना इति अपवादवचनानि कथं तिरस्कृतानि इति च उक्तवती । अन्ते रेवती अवदत् - ‘‘राघवमहोदय ! आ केभ्यश्चित् दिनेभ्यः मम एव एतद्विषये संशयः समुत्पन्नः । यदा तस्य प्रकोष्ठे एकान्ते मेलनीयम् आपतति स्म तदा सः प्रोत्साहकपृष्ठास्फालनं, कपोलयोः स्पर्शनं च कृत्वा, चिबुकं गृहीत्वा - ‘रेवति ! भवत्याम् एव मम सम्पूर्णः विश्वासः निहितः । कश्चन कालः आगमिष्यति । तदा मयि श्रद्दधाना मम वचनं कुर्यात् । करिष्यति ननु ?’ इत्येवमादिकं कथयति स्म । अद्य - ‘रेवति ! पुनः विदेशयात्रा करणीया इति अहं चिन्तयन् अस्मि । मया सह भवती अपि आगच्छेत् किम् ?’ इति यदा सः अपृच्छत् तदा मम क्रोधः समुत्पन्नः, नेत्रयोः अश्रूणि प्रवृत्तानि च । तद् दृष्ट्वा कुमारप्पः - ‘भवती उत्तमा कन्या आसीत् । भवत्याः सकाशात् मम महती निरीक्षा आसीत् । मम कार्ये करावलम्बं कुर्यात् इति विश्वासः आसीत् । सः मूढः राघवः भवत्याः मनः विक्षेपितवान्’ इति अवदत् । ततः परं तत्र स्थातुम् अशक्नुवती अहं सत्वरं ततः निर्गता ।...’’

इत्थं कथयन्त्याः रेवत्याः वचनानि शृण्वन् कञ्चित् कालं मौनेन समास्थाय चिन्तामग्नः आसीत् राघवः । अनन्तरम् - ‘‘अयि रेवति ! एकं विषयं पृच्छामि । निस्सङ्कोचम् उत्तरणीयम् । कर्नल् कुमारप्पः मृतपत्नीकः विधुरः इति भवती जानाति । कदाचित् सः भवतीं द्वितीयभार्यारूपेण परिणेतुम् इच्छेत् खलु’’ इति अवदत् ।

‘‘सः सन्देहः मम मनसि अपि कदाचित् स्फुरति स्म !’’ इति कथितवती रेवती ।

‘‘तथा सति, तत्र कः स्यात् भवत्याः आक्षेपः ? कुमारप्पस्य परिणयभाग्यं तिरस्करणयोग्यं न खलु ?’’ इति उक्त्वा रेवत्याः उत्तरं सोत्कण्ठं निरीक्षितवान् राघवः ।

‘‘यदि कदाचित् सः त्रिभ्यः मासेभ्यः प्राक् अप्रक्ष्यत्, तर्हि मम आक्षेपः नैव अभविष्यत्
प्रायः । किन्तु अधुना आक्षेपः अस्ति’’ इति अवदत् रेवती ।

‘‘तत् कुतः? मासत्रयाभ्यन्तरे तस्य विरोधः कः समुत्पन्नः अस्ति ?’’

‘‘भवतः स्नेहप्राप्तिः एव’’ इति वदन्ती रेवती विद्यावती, आधुनिकजीवनशैलीसम्पन्ना नारी च सती अपि किञ्चित् अवनतशिरस्का एव जाता ।

रेवती इत्थं कथञ्चित् निजमनस्स्थितिम् अभिव्यञ्जितवती इत्यतः, ततः परं परस्परं स्वस्य स्वस्य हृदयं सम्यक् प्रकटयितुं मार्गः प्रशस्तः अभवत् । राघवस्य जीवनेन सह निजं जीवनं सर्वात्मना समवेतं कर्तुम्, राघवाय निजजीवनं समर्पयितुं च रेवती सज्जा आसीत् । राघवस्तु रेवत्याः नयनाञ्चलवीक्षणाय, यथा सुब्रह्मण्यभारती अकथयत् तथा ‘द्व्युत्तरशतं पर्वतान् चूर्णीकर्तुम्, वायुम् आरुह्य दिवं भेत्तुं च’ सज्जः आसीत् ।

अन्ते राघवः अवदत् - ‘‘मम प्रिये ! ईर्ष्यामयः, असत्यपूर्णः, प्रतारणयुक्तः एषः देशः मह्यं न रोचते । अमेरिकातः प्रत्यागमनकाले मलाय्देशे (मलेशिया) अवतीर्य कञ्चित् कालम् उषितवान् । भूलोके स्वर्गः यदि स्यात् तर्हि सः मलाय्देशः एव । तं देशं गच्छाव । किम् आगमिष्यसि ?’’

प्रतिवचनेन विना रेवती तं प्रस्तावम् अङ्गीकृतवती । ततः एकस्य मासस्य अनन्तरं तौ नौकया मलाय्देशं प्राप्तवन्तौ । क्वालालम्पूरप्रदेशे गृहं व्यवस्थाप्य वैद्यकीयां वृत्तिं प्रारभेताम् । सार्धैकवर्षात्मकः कालः तयोः जीवने स्वर्गसमानः एव आसीत् ।

५. नेताजीवर्यस्य आगमनम्

निर्मलनीलगगनात् अकस्मात् अशनिपातः इव, एकदा जपानदेशः अमेरिकादेशस्य उपरि आक्रमणम् अकरोत् । ततः प्रभृति युद्धारम्भः जातः इति वार्ता आगता । तत्परिणामतः ब्रिटन्देशः जपानदेशं विरुध्य युद्धं प्रारभत । सिङ्गपुरे ब्रिटन्-देशस्य द्वे महत्यौ समरनौके जपानदेशस्य विमानसैनिकानाम् आक्रमणेन जले निमज्जिते । केषुचिदेव दिनेषु मलाय्देशस्य उपरि जपान्देशस्य आक्रमणम् आरब्धम् । अभूतपूर्वतया अल्पीयसि एव काले मलाय्देशः जपान्देशस्य अधीनः जातः । तदा राघवः रेवती च भीतौ, चिन्तायां निमग्नौ च । जपान्देशीयाः ये मारकाः तेषां शासने समारब्धे सति प्रतिदिनमपि आपतन्तीं महतीं विपदं निरीक्ष-माणौ आस्तां तौ । तस्मिन् शिरश्छेत्तरि शासने प्रवृत्ते कस्मिन् क्षणे कस्य हानिः भवेत् इति को वा जानीयात् ? मरणे सम्प्राप्ते परस्परं हस्तं गृहीत्वा एव मर्तव्यम् इति ताभ्यां दृढतया सङ्कल्पितम् ।

एवं केचन मासाः गताः । ततः परं विश्वेतिहासस्य एव परिवर्तिका घटना संवृत्ता । श्रीमान् सुभाषचन्द्रबोसवर्यः मलाय्देशम् आगत्य स्वतन्त्रभारतसर्वकारस्य प्रतिष्ठापनम् अकरोत् । तस्य शासनस्य अधः अङ्गुलपरिमिता भूमिरपि न आसीत् । तथापि, मलाय्देशस्थाः भारतीयाः सर्वेऽपि, वयं स्वतन्त्रभारतसर्वकारस्य आधीन्ये स्मः इति भावनया उपेताः जाताः । तेषां स्कन्धाः सोत्साहम् उच्चैः जाताः, उरांसि उन्नमितानि जातानि । इतः पूर्वम् अननुभूतपूर्वतया उत्साहस्य, उत्कण्ठायाश्च तरङ्गाणां कल्लोलः तेषां हृदयेषु अनुभूतः ।

नेताजीवर्यस्य स्वतन्त्रभारतशासनं बहुभिः देशैः अङ्गीकृतम् अभवत् । तावत् जपानदेशीयाः ये भारतीयान् क्षुद्रकीटान् इव भावयन्तः आसन् । नेताजीवर्यस्य आगमनात् परं सादरं व्यवहारम् आरब्धवन्तः ते । भारतीयानां सम्पदः, प्राणानां, स्वातन्त्र्यस्य च क्षेमः सम्पन्नः ।

नेताजीवर्यस्य उद्देश्यं किमिति शीघ्रमेव स्पष्टम् अभूत् । भारतस्य स्वतन्त्रं सैन्यम् एकं समायोज्य, भारतस्य उपरि आक्रमणं कृत्वा, ब्रिटिश्जनान् भारतात् प्रधाव्य, स्वतन्त्रध्वजस्य आरोपणं तदीयम् उद्देश्यम् इति ज्ञातम् । एतेन चिन्तनेन नेताजीवर्यः स्वतन्त्रस्य सैन्यस्य समायोजनम् आरब्धवान् । तावत्पर्यन्तम् अत्यन्तं कृपणाः मलाय्बर्मादिप्रदेशेषु निवसन्तः भारतीयाः लक्षशः रूप्यकाणि मुक्तहस्ततया दत्तवन्तः । स्वप्नेऽपि युद्धक्षेत्रप्रवेशं ये न दृष्टवन्तः तादृशाः अपि नेताजीवर्यस्य स्वतन्त्रसैन्ये समाविष्टाः जाताः । नेताजीसैन्ये तथा सम्मिलितेषु आद्यौ आस्ताम् भिषजौ रेवतीराघवौ । ‘आवयोः कारणादेव भारतमातुः स्वातन्त्र्यं सिद्धं भवेत्, अत एव भगवान् आवाम् मलाय्देशं प्रापितवान्’ इति तौ दम्पती पूर्णतया विश्वासं कृतवन्तौ । मलाय्तः बर्माप्रदेशं प्रति गतेन प्रथमेन गणेन सह तौ अपि निर्गतवन्तौ ।

केषुचिदेव दिनेषु रङ्गून्तः स्वतन्त्रं सैन्यं ‘जय हिन्द्’ ‘चलो दिल्ली ’ इत्यादिभिः घोषैः नभस्स्थलं तुमुलीकुर्वत् - ‘कदम कदम बढाये जा, खुशी के गीत गाये जा’ इत्यादीनि गीतानि गायत् असामदिल्ली प्रदेशस्य सीमानम् उद्दिश्य प्रातिष्ठत । तस्य सैन्यस्य सैनिकानाम् उत्साहस्य न काचित् परिमितिः आसीत् । नेताजीवर्यस्य साक्षात् आगमनम्, तेषां प्रस्थानात् प्राक् तस्य प्रेरकं भाषणं च जडस्य काष्ठस्यापि स्वातन्त्र्यभावनाधायकम् आसीत् ।

एवं स्थिते स्वदेशस्य स्वातन्त्र्यार्थं तनुमनोधनानि आहुतीकर्तुं सज्जानां विषये किं वक्तव्यमस्ति !

नवदेहल्यां स्वतन्त्रध्वजम् उच्छ्रितं कृत्वा नेताजीवर्यं च आद्यम् अध्यक्षं कर्तुं पुरो न्यस्तं पदं पृष्ठतः न स्वीकरिष्यते इति प्रतिज्ञां कृत्वा ते योधाः प्रस्थिताः आसन् । तादृशः स्वातन्त्र्यावेशः उन्मादः च डा.राघवमपि पूर्णतया समारोहत् । किन्तु तस्य उत्साहं मन्दीकर्तुं द्वौ हेतू समुत्पन्नौ आस्ताम् । एकः हेतुः रेवत्या वियोगः । यतो हि महिलानां सैन्यदलं झटिति तदानीं रणरङ्गं प्रति न प्रेष्यते स्म ।

एवं परस्परवियोगप्रसङ्गः द्वयोः अपि दुःखदः एव आसीत् । तथापि, उदात्तं लक्ष्यं यदर्थं तौ प्रवृत्तौ तन्मनसि निधाय मनःसमाधाय वियोगार्थं तौ सज्जौ जातौ । ‘पुनः परस्परं दर्शनं स्वतन्त्रे भारते, अन्यथा वीरस्वर्गे’ इति प्रतिज्ञाय तौ वियुक्तौ ।

रेवत्याः वियोगस्य व्यथां राघवः कथञ्चित् सोढवान् । किन्तु अन्येन कारणेन मनसि यः सङ्कटः समुत्पन्नः तस्य निर्वहणं तावत् सुकरं न आसीत् । तस्य कारणं तु - राघवस्य यत् दलं तस्य नायकः जनरल् कुमारप्पः एव ।

आदौ एतत् विवरणं विज्ञाय राघवः विस्मितः । यदा तेन विचारितं तदा सः स्वतन्त्रसेनायां कथं जनरल्- पदं प्राप्तवान् इति ज्ञातम् अभूत् । बर्माप्रदेशं जपानीयानां सकाशात् रक्षितुम् आगते (ब्रिटिश्) मद्राससैन्ये ऐ.एम्.एस्.डाक्टर् इति कारणात् तत्र सः आगतः । ततः केषुचिदेव दिवसेषु सर्वतः अपि जपानीयैः अवरुद्धम् इत्यतः शरणागतिः प्रार्थनीया अभवत् । शरणागतिं ये प्रार्थितवन्तः ते सर्वेऽपि कारागृहे स्थापिताः आसन् । किन्तु, नेताजीवर्यस्य सैन्ये सम्मिलितुं ये इष्टवन्तः ते सर्वेऽपि विमुक्ताः कृताः । तथा विमुक्तेषु कुमारप्पः अपि अन्यतमः । नेताजीवर्यस्य विशिष्टाभिमानपात्रं जातः सः, सैन्यस्य वैद्यः इति पदे तिष्ठन् अपि ‘मेजर् जनरल्’ इति पदम् अलङ्कुर्वाणः विशालस्य सैन्यभागस्य नेतृत्वे नियुक्तः ।

एतत् सर्वं ज्ञातवतः राघवस्य विस्मयः अपगतः । किन्तु मनसि कश्चित् आतङ्कः तु अनुवर्तमानः आसीत् । किञ्च, राघवः पूर्वमेव परिचितः इति प्रत्यभिज्ञां जनरल् कुमारप्पः न प्रदर्शितवान् एव । एतत् राघवस्य मनश्शान्तेः भञ्जकं कारणम् आसीत् ।

७. निर्घृणस्य हृदयम्

प्रयाणे समुत्पन्नानि असह्यानि कष्टानि धृत्या सोढ्वा राघवस्य सैन्यं वनमार्गेण, पर्वतीयपथेन च अनेकक्रोशदूरं सञ्चार्य आरात् असामसीमाप्रदेशं प्राप्नोत् । तत् वीरसैन्यम् कश्चन महान् आशाभङ्गः प्रतीक्षते स्म । तस्य सैन्यस्य प्रत्येकं सैनिकः अहं देहलीनगरं प्राप्स्यामि इत्येनं विचारमेव परित्यक्तवान् । भारतीयसीमायां पदं निधाय स्वातन्त्र्यार्थं नेताजीवर्यार्थम् एकवारं वा शतघ्नीप्रयोगं कृत्वा मर्तव्यम् इति इष्टवान् आसीत् राघवः । किन्तु तस्याः इच्छायाः पूर्तिः अपि दुस्साध्या इति ज्ञातम् अभूत् ।

तेषाम् आगमानात् पूर्वं ये सैनिकाः आगताः ते भारतीयसीमाप्रदेशं प्रविश्य इम्फाल्-रणरङ्गे महत् युद्धं कृतवन्तः । तेषु नैके इरावन्तः (अर्जुनस्य उलूप्याः च पुत्रः, महावीरः, तमिल्नाडुप्रदेशे अरवान् इति नाम्ना अद्यापि पूज्यते) अभिमन्यवः च अनुपमं शौर्यं प्रदर्शितवन्तः । प्राणान् पणीकृत्य दश ब्रिटिष्सैनिकान् विरुध्य एकः स्वतन्त्रवीरः इति प्रमाणेन युद्धं कृतवन्तः । तथापि किं प्रयोजनम् ? महात्मनः गान्धिवर्यस्य अहिंसामार्गेण एव भारतस्य स्वातन्त्र्यं सिद्धं भवेत् इति विधेर्विधानम् आसीत् इत्यतः तेषां प्रयत्नः सफलः न अभवत् ।

ब्रिटिष्-शासनस्य साह्यार्थं सहस्रशः अमेरिका-विमानानि समागतानि । भारतीयस्वतन्त्रवीराणां, जपानवीराणां च साह्यार्थम् अपेक्षितप्रमाणेन जपानविमानानि न आगतानि । अणीयान् जपान-देशः स्वशक्तिम् अतिरिच्य एव पदनिक्षेपम् अकरोत् । चतसृषु अपि दिक्षु वैरिभिः समाक्रान्तम् आसीत् इत्यतः समर्थतया प्रतियोद्धुं शक्यं न अभवत् । प्रायशः सर्वेऽपि स्वतन्त्रभारतवीराः तत्रैव प्राणैः वियुक्ताः । केचन पुनः भारतीयसीमाप्रदेशं परित्यज्य बर्माप्रदेशं प्रविष्टाः ।

इत्थम् अग्रसरण्यां गताः वीराः मृताः । अवशिष्टाः प्रतिनिवर्तमानाः आसन् । तदानीम् एव राघवस्य सैन्यं भारतसीमायाः निकटं स्थानं प्राप्नोत् । सैन्यं यत्र अवसत् सः वनप्रदेशः । आनीतः आहारः समाप्नुवन् आसीत् । तस्य सैन्यस्य प्रत्येकं वीरः - ‘अग्रे गच्छाम, उत प्रतिनिवर्तामहे’ इति सन्दिग्धतायां निमग्नः सन् महतीं पीडाम् अनुभवन् आसीत् ।

डा. राघवः अपि तादृश्याम् एव मनस्स्थितौ आसीत् ।

रङ्गून्वीथिषु यदा पथसञ्चलनं कृतं तदा मार्गम् उभयतः स्थितः विशालः जनसमुद्रः - भारतीयः, बर्मीयः च - महान्तम् उत्साहं प्रादर्शयत् ! पुष्पवृष्टिं कृत्वा अभिनन्द्य आपृच्छाम् अकरोत् ।

‘नवदेहलीं गत्वा तत्र ध्वजारोहणम् अकृत्वा एव रङ्गून्प्रदेशः यदि गम्येत तर्हि तत्रत्याः जनाः अस्मान् कथं स्वागतीकुर्युः ? रेवती वा किं ब्रूयात् ? अहो ! स्वातन्त्र्यघोषेण सह प्रस्थितं भारततीयस्वतन्त्रसैन्यम् एतादृशम् अवसानं प्राप्नोत् इति ज्ञातवत्याः तस्याः हृदयं कथं व्यथितं भवेत् ? सा अधुना कुत्र स्यात् ? ह्यः नूतनतया आगतम् खलु एकं महिलादलम् । तत्र सा स्यात् किम् ? तया सह मेलनं यदि सम्भवेत् तर्हि मनोव्यथायाः सान्त्वनं किञ्चित्प्रमाणेन अभविष्यत् ननु !’

एतादृशेषु विचारेषु डा.राघवः यदा निमग्नः तदा वार्ता आगता - मेजर् जनरल् आह्वयति इति । ‘किमर्थम् आह्वयति सः ?’ इति चिन्तयन् विस्मयम् अनुभवन् राघवः कुमारप्पस्य समीपं गतवान् ।

कुमारप्पः राघवम् आपादतलमस्तकं दृष्टवान् । अन्तन्तरं च - ‘‘भवते एकम् अतिमुख्यं कार्यं प्रयच्छामि !’’ इति उक्तवान् ।

राघवः सगाम्भीर्यं - ‘‘सादरं प्रणामाः जनरल् ! मम प्राणान् पणीकृत्य भवदीयाम् आज्ञां निर्वर्तयिष्यामि’’ इति कथितवान् । किन्तु, तस्य मनसि अहेतुकतया कश्चित् आतङ्कः आसीत् ।

‘‘प्राणाहुतिं कर्तुं सज्जः अस्मि इति कथनेन प्रयोजनं नास्ति । भारतस्य भविष्यत्कालमेव भवतः हस्ते समर्पयामि । एकं पत्रं ददामि । गत्वा तत् सक्षेमं समर्पणीयम् । मार्गे मरणावसरस्य अन्वेषणं द्रोहाय भवति ।’’

‘पत्रं कस्मै ?’ इति प्रश्नस्य उत्तरं यदा तेन कथितं तदा तस्य ध्वनिः गद्गदः आसीत् ।

‘‘अन्यस्मै कस्मै ? अस्माकं महोन्नताय नायकाय । अधुना नेताजीवर्यः अन्दमान्द्वीपेषु विद्यते । विमानेन तत्र गत्वा पत्रं दत्त्वा प्रत्युत्तरमपि आनेतव्यम् ।’’

किञ्चित्कालात् पूर्वं राघवस्य मनसि यत् भयम् आसीत्, तत्सर्वम् उड्डीय गतम् । कुमारप्पस्य विषये तस्य मनसि अनिर्वाच्यः कृतज्ञताभावः समुद्गतः ।

‘‘अनेके धन्यवादाः ! अधुनैव प्रस्थातुं सज्जः अस्मि’’ इति उत्साहोत्सिक्ततया कथितवान्
राघवः ।

‘‘किन्तु एतत् मुख्यं पत्रं सुलभतया भवतः हस्ते दातुं न शक्यते । ततः पूर्वं काचित् परीक्षा
भविष्यति । तस्यां भवता उत्तीर्णेन भवितव्यम् ।’’

किञ्चित्कालात् पूर्वं राघवस्य निजहृदः भयं सन्देहाः च ये निर्गताः आसन् ते सवेगं पुनः प्राविशन् । ‘‘का परीक्षा ?’’ इति क्षीणेन स्वरेण पृष्टवान् सः ।

‘‘चतुर्भ्यः दिनेभ्यः पूर्वं यत् सैन्यदलम् अत्र आगच्छत्, तत्र एका व्यक्तिः ब्रिटिष्जनानां गूढचरी स्यात् इति सन्देहः अस्मासु समुत्पन्नः । विचारणा यदा कृता तदा तस्य सत्यता सिद्धा जाता । अस्मासु चारकार्यं कुर्वतां कः दण्डः इति ज्ञायते खलु भवता ?’’

‘‘जानामि ! मृत्युदण्डः’’ - राघवेण उक्तम् ।

‘‘सः दण्डः भवता दातव्यः ।...’’

राघवस्य मनसि महती भीतिः समुत्पन्ना । अग्रे किमपि भाषितुम् असमर्थः सन् सः स्तब्धः जातः ।

‘‘चारकर्मकर्त्री काचित् महिला । सापि भवत्परिचिता एव ।’’

राघवस्य मनसि अधुना सर्वं स्पष्टम् अभवत् । ‘सा रेवती एव स्यात् । न सन्देहः । अहो ! एषः क्रूरः किरातकः अनेन विधानेन उभयोः विषये प्रतिशोधं प्राप्तुम् इच्छति । एतावन्ति दिनानि न किञ्चित् जातम् इव यः व्यवहारः कृतः तत् सर्वमपि एतादृशम् एकं प्रसङ्गं निरीक्ष्य एव ।...’

राघवः क्षणं यावत् चिन्तितवान् । सैन्यदलस्य नेतुः वचनं निरुत्तरं निरुह्यते इति यत् प्रतिज्ञातं तत् आत्मानं स्मारितवान् सः । ‘एतत् कार्यं निरुह्य नेताजीवर्यस्य अन्तिमरूपेण एकवारं दर्शनं प्राप्य वैयक्तिकं प्रतिशोधं स्वीकरिष्यामि’ इति निश्चितवान् सः ।

‘‘किं चिन्तयति भवान् ? अङ्गीक्रियेत उत न ?’’ इति प्रभुतापूर्णेन ध्वनिना पृष्टं कुमारप्पेण ।

‘‘आज्ञां निर्वर्तयिष्यामि’’ इति दन्तैः दन्तान् पीडयन् कथितवान् राघवः ।

‘‘साधु । इयम् अस्ति शतघ्नी (गन्) । अस्यां पञ्च गोलिकाः सन्ति । पञ्चापि समापनीयाः । कदाचित् हस्तकम्पेन लक्ष्यवेधने प्रमादो न स्यात् ।...’’ इति कथयन् कुमारप्पः उत्पीठिकायाः उपरि विद्यमानां शतघ्नीं प्रादात् । राघवः तावत् मनः दृढीकृतवान् । ईषदपि हस्तकम्पेन विना सः शतघ्नीं स्वीकृतवान् ।

रेवत्याः नेत्रे वस्त्रेण बद्ध्वा शिलायां कस्याञ्चित् तां स्थितां कृतवन्तः आसन् ।

राघवः तस्याः पुरतः त्रिंशत्पाददूरे स्थितवान् । शतघ्न्याः लक्ष्याभिमुखतां परीक्षितवान् । नेत्रे च निमीलितवान् । चालनीं नुन्नवान् ।

एकं, द्वे, त्रीणि, चत्वारि, पञ्च ।....

पञ्च अपि स्फोटनानि राघवस्य शिरसि अशनेः आघातवत् पतितानि ।

तस्य शिरोभ्रमणं जातम् । पुनरपि महता प्रयत्नेन सः आत्मानं स्थिरीकृतवान् । नेत्रे यदा समुद्घाटिते तदा रेवती यत्र स्थिता आसीत् तत् स्थानं धूम-मण्डलावृतम् आसीत् । तस्य मण्डलस्य मध्ये एकं रूपं भूमौ पतितम् आसीत् ।

ततः राघवः वेगेन विमानस्थानकं प्रति नीतः ।

ततः परं कुमारप्पस्य दर्शनस्य आवश्यकता तस्य न उत्पन्ना । पत्रं तस्य हस्ते दत्तम् अभवत् । विमानं यत्र सज्जं सत् स्थितं तत्र सः नीतः । तस्मिन् यदा आरोढुम् उद्यतं तदा तस्य मित्रं तस्य कर्णे एकं सन्देशम् अश्रावयत् । किन्तु तत्र विश्वसितुं सः न शक्तवान् ।

‘‘अहो ! असत्यम् उक्त्वा मां प्रतारयितुम् इच्छति किं भवान् ? मम हृदयं पूर्वमेव व्रणितम् अस्ति । इदानीं तत्र किमर्थं पुनः शूलाघातः क्रियेत ?’’ इति पृष्टवान् राघवः ।

‘‘नहि राघव ! अहं त्वां न प्रतारयामि । मया यत् उक्तं तत् सत्यम् ।’’

अग्रे भाषितुम् अवसरः न आसीत् । यतः तावता एव विमानस्य पक्षाणां सम्भ्रमणं समारब्धम् आसीत् ।



kathā

amarajīvanam

(dvitīyaḥ bhāgaḥ)



\* tamilmūlam - kalki.kṛṣṇamūrtiḥ \* anu.- ma.jayarāmaḥ

(svātantryasaṅgrāmakālīnā kathā)

\[ḍā. rāghavaḥ bhāratīyarāṣṭriyasainyasya (ai.en.e) sadasyaḥ eva san api janaralpadasthaṃ kumārappaṃ mārayitum icchan golikāsahitaṃ rivālvarśastraṃ koṣe saṃsthāpya eva aṭati । relmārgasya ucchedakāraṇataḥ prayāṇe vighnaṃ prāpya saḥ ratalāmasthānakasthaṃ viśrāmālayaṃ prāviśat । tatra aparasya yātrikasya paricayaṃ prāpya tasya purataḥ svajīvanakathāṃ śrāvayitum udyataḥ abhavat ।\]

4. premayātrā

tathāpi ḍā. revatyāḥ viṣaye karnal kumārappasya viśeṣābhimānam adhikṛtya śravaṇasya anantaraṃ tasya avadhānaṃ ḍā. revatyāḥ viṣaye adhikatayā prāsarat . etat ḍā. revatyāḥ api avadhānaṃ samākarṣat . prathamena eva sambhāṣaṇena revatyāḥ rāghavasya ca sauhārdaṃ samutpannam . idaṃ ’prema’ iti yadi kenāpi śabditaṃ syāt, tarhi rāghavaḥ tathā kathanaṃ śuddhaunmattyam eva akathayiṣyat . tathāpi krameṇa, kāvyeṣu premṇaḥ yat yat cihnaṃ sūcitam asti tat sarvaṃ revatīrāghavayoḥ kriyākalāpeṣu dṛṣṭipatham āgatam . kimapi vyājaṃ kalpayantau ubhau api tadā tadā parasparaṃ melituṃ prāyatatām . ekasya dhvaniḥ aparasya śravaṇapuṭe madhurāyate sma . avijñātatayā ekasya akṣiṇī aparasya akṣiṇī anviṣyataḥ sma .

na kevalaṃ tāvat . keṣucana eva divaseṣu ḍā.rāghavasya manasi asūyāgniḥ jājvalīti sma . ḍā.revatī anyena puruṣeṇa vaidyena saha yadi bhāṣeta tarhi rāghavasya krodhaḥ prādurbhavati sma . yadi revatī pumāṃsaṃ rogiṇamapi saśraddhaṃ cikitsati, tarhi tadapi draṣṭuṃ rāghavasya asahanā bhavati sma .

asyāṃ paristhitau karnal kumārappasya, revatyāḥ ca viṣaye kiṃvadantīḥ rāghavasya smṛtipatham āgatya vyathayanti sma . tasmin viṣaye kiyatī vāstavikatā syāt iti viṣaye tasya manasi āloḍanam ārabdham . karnal kumarappeṇa saha yadā revatī tasya prakoṣṭhe ekānte sammilya pratinivartate sma tadā rāghavaḥ tāṃ sūkṣmekṣikayā vīkṣate sma . tadā sarvadā api sāmānyasthityapekṣayā tasyāḥ adhikaḥ vepathuḥ parilakṣyate sma . tasyāḥ netre ārdre bhavataḥ sma . tasyāḥ netrayoḥ aṅkuritān aśrukaṇān parilakṣya rāghavasya manaḥ kvathati sma . etadviṣaye revatīmeva pṛcchāmi iti yāvat saḥ nirṇītavān tāvatā ekasmin dine sā eva āgatya - ‘‘ḍākṭarvarya ! ahaṃ mahatyām āpadi vilagnā asmi . bhavataḥ mantraṇaṃ sāhyaṃ ca āvaśyakam’’ iti sodvegaṃ kathitavatī .

‘‘adya cikitsālayasya kāryaṃ samāpya mama gṛham āgatya milyatām’’ iti sūcitavān rāghavaḥ .

revatī taddine rātrau rāghavasya gṛhaṃ gatvā nijajīvanacaritraṃ vivṛtavatī . deśasevāparaḥ pitā kathaṃ pitrārjitāṃ sampadaṃ vyayīkṛtya, nijakuṭumbaṃ nirāśrayaṃ kṛtvā divaṅgataḥ iti, svasya vivāhaḥ yogye sthāne bhavet iti yaḥ mātuḥ prayatnaḥ saḥ kathaṃ viphalaḥ jātaḥ iti, nijena prayatnena anāthabālikānāṃ vidyālaye praveśaṃ labdhvā tatra samuttīrya kathaṃ vaidyakīye vidyālaye'pi paṭhitvā vaidyā saṃvṛttā iti ca kathitavatī . karnal kumārappaḥ yadā snehabhāvaṃ prakaṭitavān tadā ādau sābhimānā iti apavādavacanāni kathaṃ tiraskṛtāni iti ca uktavatī . ante revatī avadat - ‘‘rāghavamahodaya ! ā kebhyaścit dinebhyaḥ mama eva etadviṣaye saṃśayaḥ samutpannaḥ . yadā tasya prakoṣṭhe ekānte melanīyam āpatati sma tadā saḥ protsāhakapṛṣṭhāsphālanaṃ, kapolayoḥ sparśanaṃ ca kṛtvā, cibukaṃ gṛhītvā - ‘revati ! bhavatyām eva mama sampūrṇaḥ viśvāsaḥ nihitaḥ . kaścana kālaḥ āgamiṣyati . tadā mayi śraddadhānā mama vacanaṃ
kuryāt . kariṣyati nanu ?’ ityevamādikaṃ kathayati sma . adya - ‘revati ! punaḥ videśayātrā karaṇīyā iti ahaṃ cintayan asmi . mayā saha bhavatī api āgacchet kim ?’ iti yadā saḥ apṛcchat tadā mama krodhaḥ samutpannaḥ, netrayoḥ aśrūṇi pravṛttāni ca . tad dṛṣṭvā kumārappaḥ - ‘bhavatī uttamā kanyā āsīt . bhavatyāḥ sakāśāt mama mahatī nirīkṣā āsīt . mama kārye karāvalambaṃ kuryāt iti viśvāsaḥ āsīt . saḥ mūḍhaḥ rāghavaḥ bhavatyāḥ manaḥ vikṣepitavān’ iti avadat . tataḥ paraṃ tatra sthātum aśaknuvatī ahaṃ satvaraṃ tataḥ nirgatā ....’’

itthaṃ kathayantyāḥ revatyāḥ vacanāni śṛṇvan kañcit kālaṃ maunena samāsthāya cintāmagnaḥ āsīt rāghavaḥ . anantaram - ‘‘ayi revati ! ekaṃ viṣayaṃ pṛcchāmi . nissaṅkocam uttaraṇīyam . karnal kumārappaḥ mṛtapatnīkaḥ vidhuraḥ iti bhavatī jānāti . kadācit saḥ bhavatīṃ dvitīyabhāryārūpeṇa pariṇetum icchet khalu’’ iti avadat .

‘‘saḥ sandehaḥ mama manasi api kadācit sphurati sma !’’ iti kathitavatī revatī .

‘‘tathā sati, tatra kaḥ syāt bhavatyāḥ ākṣepaḥ ? kumārappasya pariṇayabhāgyaṃ tiraskaraṇayogyaṃ na khalu ?’’ iti uktvā revatyāḥ uttaraṃ sotkaṇṭhaṃ nirīkṣitavān rāghavaḥ .

‘‘yadi kadācit saḥ tribhyaḥ māsebhyaḥ prāk aprakṣyat, tarhi mama ākṣepaḥ naiva abhaviṣyat prāyaḥ . kintu adhunā ākṣepaḥ asti’’ iti avadat revatī .

‘‘tat kutaḥ? māsatrayābhyantare tasya virodhaḥ kaḥ samutpannaḥ asti ?’’

‘‘bhavataḥ snehaprāptiḥ eva’’ iti vadantī revatī vidyāvatī, ādhunikajīvanaśailīsampannā nārī ca satī api kiñcit avanataśiraskā eva jātā .

revatī itthaṃ kathañcit nijamanassthitim abhivyañjitavatī ityataḥ, tataḥ paraṃ parasparaṃ svasya svasya hṛdayaṃ samyak prakaṭayituṃ mārgaḥ praśastaḥ abhavat . rāghavasya jīvanena saha nijaṃ jīvanaṃ sarvātmanā samavetaṃ kartum, rāghavāya nijajīvanaṃ samarpayituṃ ca revatī sajjā āsīt . rāghavastu revatyāḥ nayanāñcalavīkṣaṇāya, yathā subrahmaṇyabhāratī akathayat tathā ‘dvyuttaraśataṃ parvatān cūrṇīkartum, vāyum āruhya divaṃ bhettuṃ ca’ sajjaḥ āsīt .

ante rāghavaḥ avadat - ‘‘mama priye ! īrṣyāmayaḥ, asatyapūrṇaḥ, pratāraṇayuktaḥ eṣaḥ deśaḥ mahyaṃ na rocate . amerikātaḥ pratyāgamanakāle malāydeśe (maleśiyā) avatīrya kañcit kālam uṣitavān . bhūloke svargaḥ yadi syāt tarhi saḥ malāydeśaḥ eva . taṃ deśaṃ gacchāva . kim āgamiṣyasi ?’’

prativacanena vinā revatī taṃ prastāvam aṅgīkṛtavatī . tataḥ ekasya māsasya anantaraṃ tau naukayā malāydeśaṃ prāptavantau . kvālālampūrapradeśe gṛhaṃ vyavasthāpya vaidyakīyāṃ vṛttiṃ prārabhetām . sārdhaikavarṣātmakaḥ kālaḥ tayoḥ jīvane svargasamānaḥ eva āsīt .

5. netājīvaryasya āgamanam

nirmalanīlagaganāt akasmāt aśanipātaḥ iva, ekadā japānadeśaḥ amerikādeśasya upari ākramaṇam akarot . tataḥ prabhṛti yuddhārambhaḥ jātaḥ iti vārtā āgatā . tatpariṇāmataḥ briṭandeśaḥ japānadeśaṃ virudhya yuddhaṃ prārabhata . siṅgapure briṭan-deśasya dve mahatyau samaranauke japānadeśasya vimānasainikānām ākramaṇena jale nimajjite . keṣucideva dineṣu malāydeśasya upari japāndeśasya ākramaṇam ārabdham . abhūtapūrvatayā alpīyasi eva kāle malāydeśaḥ japāndeśasya adhīnaḥ jātaḥ . tadā rāghavaḥ revatī ca bhītau, cintāyāṃ nimagnau ca . japāndeśīyāḥ ye mārakāḥ teṣāṃ śāsane samārabdhe sati pratidinamapi āpatantīṃ mahatīṃ vipadaṃ nirīkṣa-māṇau āstāṃ tau . tasmin śiraśchettari śāsane pravṛtte kasmin kṣaṇe kasya hāniḥ bhavet iti ko vā jānīyāt ? maraṇe samprāpte parasparaṃ hastaṃ gṛhītvā eva martavyam iti tābhyāṃ dṛḍhatayā saṅkalpitam .

evaṃ kecana māsāḥ gatāḥ . tataḥ paraṃ viśvetihāsasya eva parivartikā ghaṭanā saṃvṛttā . śrīmān subhāṣacandrabosavaryaḥ malāydeśam āgatya svatantrabhāratasarvakārasya pratiṣṭhāpanam akarot . tasya śāsanasya adhaḥ aṅgulaparimitā bhūmirapi na āsīt . tathāpi, malāydeśasthāḥ bhāratīyāḥ sarve'pi, vayaṃ svatantrabhāratasarvakārasya ādhīnye smaḥ iti bhāvanayā upetāḥ jātāḥ . teṣāṃ skandhāḥ sotsāham uccaiḥ jātāḥ, urāṃsi unnamitāni jātāni . itaḥ pūrvam ananubhūtapūrvatayā utsāhasya, utkaṇṭhāyāśca taraṅgāṇāṃ kallolaḥ teṣāṃ hṛdayeṣu anubhūtaḥ .

netājīvaryasya svatantrabhārataśāsanaṃ bahubhiḥ deśaiḥ aṅgīkṛtam abhavat . tāvat japānadeśīyāḥ ye bhāratīyān kṣudrakīṭān iva bhāvayantaḥ āsan . netājīvaryasya āgamanāt paraṃ sādaraṃ vyavahāram ārabdhavantaḥ te . bhāratīyānāṃ sampadaḥ, prāṇānāṃ, svātantryasya ca kṣemaḥ sampannaḥ .

netājīvaryasya uddeśyaṃ kimiti śīghrameva spaṣṭam abhūt . bhāratasya svatantraṃ sainyam ekaṃ samāyojya, bhāratasya upari ākramaṇaṃ kṛtvā, briṭiśjanān bhāratāt pradhāvya, svatantradhvajasya āropaṇaṃ tadīyam uddeśyam iti jñātam . etena cintanena netājīvaryaḥ svatantrasya sainyasya samāyojanam ārabdhavān . tāvatparyantam atyantaṃ kṛpaṇāḥ malāybarmādipradeśeṣu nivasantaḥ bhāratīyāḥ lakṣaśaḥ rūpyakāṇi muktahastatayā dattavantaḥ . svapne'pi yuddhakṣetrapraveśaṃ ye na dṛṣṭavantaḥ tādṛśāḥ api netājīvaryasya svatantrasainye samāviṣṭāḥ jātāḥ . netājīsainye tathā sammiliteṣu ādyau āstām bhiṣajau revatīrāghavau . ‘āvayoḥ kāraṇādeva bhāratamātuḥ svātantryaṃ siddhaṃ bhavet, ata eva bhagavān āvām malāydeśaṃ prāpitavān’ iti tau dampatī pūrṇatayā viśvāsaṃ kṛtavantau . malāytaḥ barmāpradeśaṃ prati gatena prathamena gaṇena saha tau api nirgatavantau .

keṣucideva dineṣu raṅgūntaḥ svatantraṃ sainyaṃ ‘jaya hind’ ‘calo dillī ’ ityādibhiḥ ghoṣaiḥ nabhassthalaṃ tumulīkurvat - ‘kadama kadama baḍhāye jā, khuśī ke gīta gāye jā’ ityādīni gītāni gāyat asāmadillī pradeśasya sīmānam uddiśya prātiṣṭhata . tasya sainyasya sainikānām utsāhasya na kācit parimitiḥ āsīt . netājīvaryasya sākṣāt āgamanam, teṣāṃ prasthānāt prāk tasya prerakaṃ bhāṣaṇaṃ ca jaḍasya kāṣṭhasyāpi svātantryabhāvanādhāyakam āsīt .

evaṃ sthite svadeśasya svātantryārthaṃ tanumanodhanāni āhutīkartuṃ sajjānāṃ viṣaye kiṃ vaktavyamasti !

navadehalyāṃ svatantradhvajam ucchritaṃ kṛtvā netājīvaryaṃ ca ādyam adhyakṣaṃ kartuṃ puro nyastaṃ padaṃ pṛṣṭhataḥ na svīkariṣyate iti pratijñāṃ kṛtvā te yodhāḥ prasthitāḥ āsan . tādṛśaḥ svātantryāveśaḥ unmādaḥ ca ḍā.rāghavamapi pūrṇatayā samārohat . kintu tasya utsāhaṃ mandīkartuṃ dvau hetū samutpannau āstām . ekaḥ hetuḥ revatyā viyogaḥ . yato hi mahilānāṃ sainyadalaṃ jhaṭiti tadānīṃ raṇaraṅgaṃ prati na preṣyate sma .

evaṃ parasparaviyogaprasaṅgaḥ dvayoḥ api duḥkhadaḥ eva āsīt . tathāpi, udāttaṃ lakṣyaṃ yadarthaṃ tau pravṛttau tanmanasi nidhāya manaḥsamādhāya viyogārthaṃ tau sajjau jātau . ‘punaḥ parasparaṃ darśanaṃ svatantre bhārate, anyathā vīrasvarge’ iti pratijñāya tau viyuktau .

revatyāḥ viyogasya vyathāṃ rāghavaḥ kathañcit soḍhavān . kintu anyena kāraṇena manasi yaḥ saṅkaṭaḥ samutpannaḥ tasya nirvahaṇaṃ tāvat sukaraṃ na āsīt . tasya kāraṇaṃ tu - rāghavasya yat dalaṃ tasya nāyakaḥ janaral kumārappaḥ eva .

ādau etat vivaraṇaṃ vijñāya rāghavaḥ vismitaḥ . yadā tena vicāritaṃ tadā saḥ svatantrasenāyāṃ kathaṃ janaral- padaṃ prāptavān iti jñātam abhūt . barmāpradeśaṃ japānīyānāṃ sakāśāt rakṣitum āgate (briṭiś) madrāsasainye ai.em.es.ḍākṭar iti kāraṇāt tatra saḥ āgataḥ . tataḥ keṣucideva divaseṣu sarvataḥ api japānīyaiḥ avaruddham ityataḥ śaraṇāgatiḥ prārthanīyā abhavat . śaraṇāgatiṃ ye prārthitavantaḥ te sarve'pi kārāgṛhe sthāpitāḥ āsan . kintu, netājīvaryasya sainye sammilituṃ ye iṣṭavantaḥ te sarve'pi vimuktāḥ kṛtāḥ . tathā vimukteṣu kumārappaḥ api anyatamaḥ . netājīvaryasya viśiṣṭābhimānapātraṃ jātaḥ saḥ, sainyasya vaidyaḥ iti pade tiṣṭhan api ‘mejar janaral’ iti padam alaṅkurvāṇaḥ viśālasya sainyabhāgasya netṛtve niyuktaḥ .

etat sarvaṃ jñātavataḥ rāghavasya vismayaḥ apagataḥ . kintu manasi kaścit ātaṅkaḥ tu anuvartamānaḥ āsīt . kiñca, rāghavaḥ pūrvameva paricitaḥ iti pratyabhijñāṃ janaral kumārappaḥ na pradarśitavān eva . etat rāghavasya manaśśānteḥ bhañjakaṃ kāraṇam āsīt .

7. nirghṛṇasya hṛdayam

prayāṇe samutpannāni asahyāni kaṣṭāni dhṛtyā soḍhvā rāghavasya sainyaṃ vanamārgeṇa, parvatīyapathena ca anekakrośadūraṃ sañcārya ārāt asāmasīmāpradeśaṃ prāpnot . tat vīrasainyam kaścana mahān āśābhaṅgaḥ pratīkṣate sma . tasya sainyasya pratyekaṃ sainikaḥ ahaṃ dehalīnagaraṃ prāpsyāmi ityenaṃ vicārameva parityaktavān . bhāratīyasīmāyāṃ padaṃ nidhāya svātantryārthaṃ netājīvaryārtham ekavāraṃ vā śataghnīprayogaṃ kṛtvā martavyam iti iṣṭavān āsīt rāghavaḥ . kintu tasyāḥ icchāyāḥ pūrtiḥ api dussādhyā iti jñātam abhūt .

teṣām āgamānāt pūrvaṃ ye sainikāḥ āgatāḥ te bhāratīyasīmāpradeśaṃ praviśya imphāl-raṇaraṅge mahat yuddhaṃ kṛtavantaḥ . teṣu naike irāvantaḥ (arjunasya ulūpyāḥ ca putraḥ, mahāvīraḥ, tamilnāḍupradeśe aravān iti nāmnā adyāpi pūjyate) abhimanyavaḥ ca anupamaṃ śauryaṃ pradarśitavantaḥ . prāṇān paṇīkṛtya daśa briṭiṣsainikān virudhya ekaḥ svatantravīraḥ iti pramāṇena yuddhaṃ kṛtavantaḥ . tathāpi kiṃ prayojanam ? mahātmanaḥ gāndhivaryasya ahiṃsāmārgeṇa eva bhāratasya svātantryaṃ siddhaṃ bhavet iti vidhervidhānam āsīt ityataḥ teṣāṃ prayatnaḥ saphalaḥ na abhavat .

briṭiṣ-śāsanasya sāhyārthaṃ sahasraśaḥ amerikā-vimānāni samāgatāni . bhāratīyasvatantravīrāṇāṃ, japānavīrāṇāṃ ca sāhyārtham apekṣitapramāṇena japānavimānāni na āgatāni . aṇīyān japāna-deśaḥ svaśaktim atiricya eva padanikṣepam akarot . catasṛṣu api dikṣu vairibhiḥ samākrāntam āsīt ityataḥ samarthatayā pratiyoddhuṃ śakyaṃ na abhavat . prāyaśaḥ sarve'pi svatantrabhāratavīrāḥ tatraiva prāṇaiḥ viyuktāḥ . kecana punaḥ bhāratīyasīmāpradeśaṃ parityajya barmāpradeśaṃ praviṣṭāḥ .

ittham agrasaraṇyāṃ gatāḥ vīrāḥ mṛtāḥ . avaśiṣṭāḥ pratinivartamānāḥ āsan . tadānīm eva rāghavasya sainyaṃ bhāratasīmāyāḥ nikaṭaṃ sthānaṃ
prāpnot . sainyaṃ yatra avasat saḥ vanapradeśaḥ . ānītaḥ āhāraḥ samāpnuvan āsīt . tasya sainyasya pratyekaṃ vīraḥ - ‘agre gacchāma, uta pratinivartāmahe’ iti sandigdhatāyāṃ nimagnaḥ san mahatīṃ pīḍām anubhavan āsīt .

ḍā. rāghavaḥ api tādṛśyām eva manassthitau āsīt .

raṅgūnvīthiṣu yadā pathasañcalanaṃ kṛtaṃ tadā mārgam ubhayataḥ sthitaḥ viśālaḥ janasamudraḥ - bhāratīyaḥ, barmīyaḥ ca - mahāntam utsāhaṃ prādarśayat ! puṣpavṛṣṭiṃ kṛtvā abhinandya āpṛcchām akarot .

‘navadehalīṃ gatvā tatra dhvajārohaṇam akṛtvā eva raṅgūnpradeśaḥ yadi gamyeta tarhi tatratyāḥ janāḥ asmān kathaṃ svāgatīkuryuḥ ? revatī vā kiṃ brūyāt ? aho ! svātantryaghoṣeṇa saha prasthitaṃ bhāratatīyasvatantrasainyam etādṛśam avasānaṃ prāpnot iti jñātavatyāḥ tasyāḥ hṛdayaṃ kathaṃ vyathitaṃ bhavet ? sā adhunā kutra syāt ? hyaḥ nūtanatayā āgatam khalu ekaṃ mahilādalam . tatra sā syāt kim ? tayā saha melanaṃ yadi sambhavet tarhi manovyathāyāḥ sāntvanaṃ kiñcitpramāṇena abhaviṣyat nanu !’

etādṛśeṣu vicāreṣu ḍā.rāghavaḥ yadā nimagnaḥ tadā vārtā āgatā - mejar janaral āhvayati iti . ‘kimartham āhvayati saḥ ?’ iti cintayan vismayam anubhavan rāghavaḥ kumārappasya samīpaṃ gatavān .

kumārappaḥ rāghavam āpādatalamastakaṃ dṛṣṭavān . antantaraṃ ca - ‘‘bhavate ekam atimukhyaṃ kāryaṃ prayacchāmi !’’ iti uktavān .

rāghavaḥ sagāmbhīryaṃ - ‘‘sādaraṃ praṇāmāḥ janaral ! mama prāṇān paṇīkṛtya bhavadīyām ājñāṃ nirvartayiṣyāmi’’ iti kathitavān . kintu, tasya manasi ahetukatayā kaścit ātaṅkaḥ āsīt .

‘‘prāṇāhutiṃ kartuṃ sajjaḥ asmi iti kathanena prayojanaṃ nāsti . bhāratasya bhaviṣyatkālameva bhavataḥ haste samarpayāmi . ekaṃ patraṃ dadāmi . gatvā tat sakṣemaṃ samarpaṇīyam . mārge maraṇāvasarasya anveṣaṇaṃ drohāya bhavati .’’

‘patraṃ kasmai ?’ iti praśnasya uttaraṃ yadā tena kathitaṃ tadā tasya dhvaniḥ gadgadaḥ āsīt .

‘‘anyasmai kasmai ? asmākaṃ mahonnatāya nāyakāya . adhunā netājīvaryaḥ andamāndvīpeṣu vidyate . vimānena tatra gatvā patraṃ dattvā pratyuttaramapi ānetavyam .’’

kiñcitkālāt pūrvaṃ rāghavasya manasi yat bhayam āsīt, tatsarvam uḍḍīya gatam . kumārappasya viṣaye tasya manasi anirvācyaḥ kṛtajñatābhāvaḥ samudgataḥ .

‘‘aneke dhanyavādāḥ ! adhunaiva prasthātuṃ sajjaḥ asmi’’ iti utsāhotsiktatayā kathitavān rāghavaḥ .

‘‘kintu etat mukhyaṃ patraṃ sulabhatayā bhavataḥ haste dātuṃ na śakyate . tataḥ pūrvaṃ kācit parīkṣā bhaviṣyati . tasyāṃ bhavatā uttīrṇena bhavitavyam .’’

kiñcitkālāt pūrvaṃ rāghavasya nijahṛdaḥ bhayaṃ sandehāḥ ca ye nirgatāḥ āsan te savegaṃ punaḥ prāviśan . ‘‘kā parīkṣā ?’’ iti kṣīṇena svareṇa pṛṣṭavān saḥ .

‘‘caturbhyaḥ dinebhyaḥ pūrvaṃ yat sainyadalam atra āgacchat, tatra ekā vyaktiḥ briṭiṣjanānāṃ gūḍhacarī syāt iti sandehaḥ asmāsu samutpannaḥ . vicāraṇā yadā kṛtā tadā tasya satyatā siddhā jātā . asmāsu cārakāryaṃ kurvatāṃ kaḥ daṇḍaḥ iti jñāyate khalu bhavatā ?’’

‘‘jānāmi ! mṛtyudaṇḍaḥ’’ - rāghaveṇa uktam .

‘‘saḥ daṇḍaḥ bhavatā dātavyaḥ ....’’

rāghavasya manasi mahatī bhītiḥ samutpannā . agre kimapi bhāṣitum asamarthaḥ san saḥ stabdhaḥ jātaḥ .

‘‘cārakarmakartrī kācit mahilā . sāpi bhavatparicitā eva .’’

rāghavasya manasi adhunā sarvaṃ spaṣṭam abhavat . ‘sā revatī eva syāt . na sandehaḥ . aho ! eṣaḥ krūraḥ kirātakaḥ anena vidhānena ubhayoḥ viṣaye pratiśodhaṃ prāptum icchati . etāvanti dināni na kiñcit jātam iva yaḥ vyavahāraḥ kṛtaḥ tat sarvamapi etādṛśam ekaṃ prasaṅgaṃ nirīkṣya eva ....’

rāghavaḥ kṣaṇaṃ yāvat cintitavān . sainyadalasya netuḥ vacanaṃ niruttaraṃ niruhyate iti yat pratijñātaṃ tat ātmānaṃ smāritavān saḥ . ‘etat kāryaṃ niruhya netājīvaryasya antimarūpeṇa ekavāraṃ darśanaṃ prāpya vaiyaktikaṃ pratiśodhaṃ svīkariṣyāmi’ iti niścitavān saḥ .

‘‘kiṃ cintayati bhavān ? aṅgīkriyeta uta na ?’’ iti prabhutāpūrṇena dhvaninā pṛṣṭaṃ kumārappeṇa .

‘‘ājñāṃ nirvartayiṣyāmi’’ iti dantaiḥ dantān pīḍayan kathitavān rāghavaḥ .

‘‘sādhu . iyam asti śataghnī (gan) . asyāṃ pañca golikāḥ santi . pañcāpi samāpanīyāḥ . kadācit hastakampena lakṣyavedhane pramādo na syāt ....’’ iti kathayan kumārappaḥ utpīṭhikāyāḥ upari vidyamānāṃ śataghnīṃ prādāt . rāghavaḥ tāvat manaḥ dṛḍhīkṛtavān . īṣadapi hastakampena vinā saḥ śataghnīṃ svīkṛtavān .

revatyāḥ netre vastreṇa baddhvā śilāyāṃ kasyāñcit tāṃ sthitāṃ kṛtavantaḥ āsan .

rāghavaḥ tasyāḥ purataḥ triṃśatpādadūre sthitavān . śataghnyāḥ lakṣyābhimukhatāṃ parīkṣitavān . netre ca nimīlitavān . cālanīṃ nunnavān .

ekaṃ, dve, trīṇi, catvāri, pañca .....

pañca api sphoṭanāni rāghavasya śirasi aśaneḥ āghātavat patitāni .

tasya śirobhramaṇaṃ jātam . punarapi mahatā prayatnena saḥ ātmānaṃ sthirīkṛtavān . netre yadā samudghāṭite tadā revatī yatra sthitā āsīt tat sthānaṃ dhūma-maṇḍalāvṛtam āsīt . tasya maṇḍalasya madhye ekaṃ rūpaṃ bhūmau patitam āsīt .

tataḥ rāghavaḥ vegena vimānasthānakaṃ prati nītaḥ .

tataḥ paraṃ kumārappasya darśanasya āvaśyakatā tasya na utpannā . patraṃ tasya haste dattam abhavat . vimānaṃ yatra sajjaṃ sat sthitaṃ tatra saḥ nītaḥ . tasmin yadā āroḍhum udyataṃ tadā tasya mitraṃ tasya karṇe ekaṃ sandeśam aśrāvayat . kintu tatra viśvasituṃ saḥ na śaktavān .

‘‘aho ! asatyam uktvā māṃ pratārayitum icchati kiṃ bhavān ? mama hṛdayaṃ pūrvameva vraṇitam asti . idānīṃ tatra kimarthaṃ punaḥ śūlāghātaḥ
kriyeta ?’’ iti pṛṣṭavān rāghavaḥ .

‘‘nahi rāghava ! ahaṃ tvāṃ na pratārayāmi . mayā yat uktaṃ tat satyam .’’

agre bhāṣitum avasaraḥ na āsīt . yataḥ tāvatā eva vimānasya pakṣāṇāṃ sambhramaṇaṃ samārabdham āsīt .
