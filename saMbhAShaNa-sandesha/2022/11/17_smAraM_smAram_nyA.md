+++
title = "17 स्मारं स्मारम्… न्यायप्रदानविड"

+++
**स्मारं** **स्मारम्…**

**न्यायप्रदानविडम्बना**

**\* डा. एस्. हेमलता**

त्रिंशतः वर्षेभ्यः प्राक् प्रवृत्ता घटना एषा ।  अहम् आसं कस्मिंश्चित् विद्यालये भौतशास्त्रस्य उपन्यासिका । अस्माकं विद्यालयः प्रधानकार्यालयस्य समीपे आसीत् । कदाचित् निर्देशकः माम् आहूतवान् । ![](magazine_images/img-1667234110Smaram.jpg)मह्यं पुनःपरिशीलनाय एका प्रश्नपत्रिका तेन दत्ता । तस्मिन् मध्यस्थानां चतुर्णां पृष्ठानां मौल्यमापनं न कृतम् आसीत् । स्पष्टतया ज्ञायते स्म यत् ते पुटाः प्रथममौल्यमापनानन्तरं संयोजिताः इति । किन्तु सः अधिकारी मम सन्देहं निराकुर्वन् आदिष्टवान् - ‘उत्तरमात्रं दृश्यताम्’ इति । निरुपाया सती अहं तथैव अकरवम् । प्रथममौल्यमापने अष्टादश अङ्काः आसन् । छात्रः अनुत्तीर्णः आसीत् । इदानीं तु द्विचत्वारिंशत् अङ्काः प्राप्ताः । सः छात्रः उत्तीर्णः अभवत् ।

एवमेव बहूनि उत्तरपत्राणि संयोजितानि स्युः अधिकारिभिः । विषयः कथमपि सर्वत्र प्रसृतः । आरक्षकाः आगताः । न्यायालये विचारणम् आरब्धम् । अहमपि तत्र गत्वा साक्ष्यम् अवदम् । विषयदृष्ट्या मम मौल्यमापनं समीचीनम् आसीत् । अन्ये विषयाः मम अधिकारस्य परिधेः बाह्याः आसन् । सर्वेषाम् अन्येषां मौल्यमापकानाम् अपि उत्तरम् एवम् एव आसीत् । अधिकारिणः धनं स्वीकृत्य छात्रैः उत्तराणि लेखितवन्तः इत्येतत् स्पष्टम् अभवत् । मुख्याधिकारी स्थानच्युतिं प्राप्तवान् । छात्राणाम् अङ्कपट्टिकाः प्रतिस्वीकृताः ।

अस्याः घटनायाः त्रिंशतः वर्षाणाम् अनन्तरम् इदानीं मया पत्रमेकं प्राप्तम् । अहं तु सेवातः निवृत्ता आसम् । साक्ष्यं वक्तुं न्यायवादी मां न्यायालयं प्रति आहूतवान् आसीत् । आश्चर्यान्विता अहं निर्दिष्टे समये न्यायालयं गतवती । सः छात्रः अपि तत्र उपस्थितः आसीत् । सः धनप्रदानेन सर्वेषां चतुर्णां विषयाणाम् उत्तरपत्राणि पुनः विलिख्य उत्तीर्णः आसीत् इति तु सत्यम् । तदनन्तरम् उन्नतशिक्षणाय सः कञ्चित् विद्यालयं गतवान् । किन्तु परिशीलनानन्तरं तस्य अङ्कपट्टिका तिरस्कृता अभवत् । गत्यन्तरविहीनः सः विद्याभ्यासं विहाय वाणिज्येन जीवनं यापयति स्म । मृतविषयः इदानीं किमर्थं पुनरुज्जीवितः इति मया न ज्ञातम् ।

प्रथमे दिने समयाभावात् विचारणा न प्रवृत्ता । पुनः अग्रिमे दिने अहम् अगच्छम् । भगवद्गीतां गृहीत्वा अहं प्रतिज्ञां कृतवती - ‘सत्यमेव वदामि’ इति । तदनन्तरम् अधिवक्ता प्रश्नान् आरब्धवान् । ‘कः आह्वातुम् आगतः ? तदा भवती कुत्र आसीत् ? मुखतः आह्वानम् आगतम् उत लिखितम् ? सः किम् अवदत् ?...’ इत्यादयः अनेके प्रश्नाः तेन पृष्टाः । मया सर्वस्य उत्तरं दत्तम् । किन्तु लिखितं पत्रं न आसीत् इति अवदम् । एवमेव बहूनां प्रश्नानाम् सः अनन्तरम् आवलीं रचयित्वा प्रतिपादितवान् - ‘अनया तस्याः उत्तरपत्रिकायाः मौल्यमापनं न कृतम्’ इति । अहं तु प्रतिज्ञापूर्वकम् अवदम् - ‘अहं मौल्यमापनं कृतवती’ इति । न जाने, तदनन्तरं किम् अभवत् इति । अनेन किं प्रयोजनम् इति मया न ज्ञातम् । एवमस्ति अस्माकं न्यायप्रदानविधानम् ।



**smāraṃ smāram…**

nyāyapradānaviḍambanā

\* ḍā. es. hemalatā

triṃśataḥ varṣebhyaḥ prāk pravṛttā ghaṭanā eṣā .  aham āsaṃ kasmiṃścit vidyālaye bhautaśāstrasya upanyāsikā . asmākaṃ vidyālayaḥ pradhānakāryālayasya samīpe āsīt . kadācit nirdeśakaḥ mām āhūtavān . mahyaṃ punaḥpariśīlanāya ekā praśnapatrikā tena dattā . tasmin madhyasthānāṃ caturṇāṃ pṛṣṭhānāṃ maulyamāpanaṃ na kṛtam āsīt . spaṣṭatayā jñāyate sma yat te puṭāḥ prathamamaulyamāpanānantaraṃ saṃyojitāḥ iti . kintu saḥ adhikārī mama sandehaṃ nirākurvan ādiṣṭavān - ‘uttaramātraṃ dṛśyatām’ iti . nirupāyā satī ahaṃ tathaiva akaravam . prathamamaulyamāpane aṣṭādaśa aṅkāḥ āsan . chātraḥ anuttīrṇaḥ āsīt . idānīṃ tu dvicatvāriṃśat aṅkāḥ prāptāḥ . saḥ chātraḥ uttīrṇaḥ abhavat .

evameva bahūni uttarapatrāṇi saṃyojitāni syuḥ adhikāribhiḥ . viṣayaḥ kathamapi sarvatra prasṛtaḥ . ārakṣakāḥ āgatāḥ . nyāyālaye vicāraṇam ārabdham . ahamapi tatra gatvā sākṣyam avadam . viṣayadṛṣṭyā mama maulyamāpanaṃ samīcīnam āsīt . anye viṣayāḥ mama adhikārasya paridheḥ bāhyāḥ āsan . sarveṣām anyeṣāṃ maulyamāpakānām api uttaram evam eva āsīt . adhikāriṇaḥ dhanaṃ svīkṛtya chātraiḥ uttarāṇi lekhitavantaḥ ityetat spaṣṭam abhavat . mukhyādhikārī sthānacyutiṃ prāptavān . chātrāṇām aṅkapaṭṭikāḥ pratisvīkṛtāḥ .

asyāḥ ghaṭanāyāḥ triṃśataḥ varṣāṇām anantaram idānīṃ mayā patramekaṃ prāptam . ahaṃ tu sevātaḥ nivṛttā āsam . sākṣyaṃ vaktuṃ nyāyavādī māṃ nyāyālayaṃ prati āhūtavān āsīt . āścaryānvitā ahaṃ nirdiṣṭe samaye nyāyālayaṃ gatavatī . saḥ chātraḥ api tatra upasthitaḥ āsīt . saḥ dhanapradānena sarveṣāṃ caturṇāṃ viṣayāṇām uttarapatrāṇi punaḥ vilikhya uttīrṇaḥ āsīt iti tu satyam . tadanantaram unnataśikṣaṇāya saḥ kañcit vidyālayaṃ gatavān . kintu pariśīlanānantaraṃ tasya aṅkapaṭṭikā tiraskṛtā abhavat . gatyantaravihīnaḥ saḥ vidyābhyāsaṃ vihāya vāṇijyena jīvanaṃ yāpayati sma . mṛtaviṣayaḥ idānīṃ kimarthaṃ punarujjīvitaḥ iti mayā na jñātam .

prathame dine samayābhāvāt vicāraṇā na pravṛttā . punaḥ agrime dine aham agaccham . bhagavadgītāṃ gṛhītvā ahaṃ pratijñāṃ kṛtavatī - ‘satyameva vadāmi’ iti . tadanantaram adhivaktā praśnān ārabdhavān . ‘kaḥ āhvātum āgataḥ ? tadā bhavatī kutra āsīt ? mukhataḥ āhvānam āgatam uta likhitam ? saḥ kim avadat ?...’ ityādayaḥ aneke praśnāḥ tena pṛṣṭāḥ . mayā sarvasya uttaraṃ dattam . kintu likhitaṃ patraṃ na āsīt iti avadam . evameva bahūnāṃ praśnānām saḥ anantaram āvalīṃ racayitvā pratipāditavān - ‘anayā tasyāḥ uttarapatrikāyāḥ maulyamāpanaṃ na kṛtam’ iti . ahaṃ tu pratijñāpūrvakam avadam - ‘ahaṃ maulyamāpanaṃ kṛtavatī’ iti . na jāne, tadanantaraṃ kim abhavat iti . anena kiṃ prayojanam iti mayā na jñātam . evamasti asmākaṃ nyāyapradānavidhānam .
