+++
title = "10 धारावाहिनी सत्यगवेषणम् १.पर्वत"

+++
**धारावाहिनी**

**सत्यगवेषणम्**

**१.पर्वतमार्गे** **कार्यानस्य** **अपघातः**

**- आङ्ग्लमूलम् - स्वामी नीलकण्ठानन्दः**

** - अनु. - स्वामी गीतेशानन्दः**

\[गृहसमस्यया त्रस्तः श्रीनिवासरेड्डिः हृषीकेशं प्रति प्रस्थितवान् । हिमालयपरिसरे प्रयाणावसरे कार्-यानं घट्टनं प्राप्य गभीरे खाते अपतत् । कार्यानं दग्धम् । चालकः प्राणवियोगं प्राप्नोत् । दैवयोगात् श्रीनिवासरेड्डिः स्वप्राणान् रक्षितुं शक्तः जातः । आरक्षकविभागीयाः भावितवन्तः यत् अपघाते चालकः यात्री च मृतौ इति । श्रीनिवासरेड्डिः नवीनाय जीवनाय पदानि अग्रे स्थापितवान् ।\]

मारुतियानं गिरिमार्गस्य वक्रे पथि रोधकम् अल्पमात्रेण एव प्रयोज्य धावद् आसीत् । तस्मिन् चालकात् ऋते एकः एव यात्री आसीत् । चत्वारिंशद्वर्षवयस्कस्य तस्य धनिकस्य यात्रिणः सकाशे पृष्ठासन्दे स्थापितायाः यानपेटिकायाः ऋते अन्यत् किमपि नास्ति । मार्गः तीक्ष्णवक्रतायुतः इति कारणात् यानम् इतस्ततः दोलायते । तदानीं समयः अस्ति - सायं सपादसप्तवादनम् ।

![](magazine_images/img-1667226952Dharavahini.jpg)मार्गस्तु हृषीकेशतः देवप्रयागं प्रति । यात्री देहरादूनं यावत् विमानेन आगत्य ततः हृषीकेशं प्राप्नोत् । आदौ तेन निश्चयः कृतः - पान्थालये वासः करणीयः इति । परन्तु कयाचित् प्रचोदनया तेन केदारनाथं प्रति गमनं निश्चित्य सायं पञ्चवादने टैक्सीयानं स्वीकृतम् । वसतिगृहव्यवस्थापकेन परामर्शः दत्तः - श्वः गमनं वरम् इति । तथापि तेन निश्चितं यत् एतस्मिन् क्षणे एव निर्गन्तव्यम् इति ।

टैक्सीचालकाः एव गमनं निराकरिष्यन्ति इति विचिन्त्य वसतिगृहव्यवस्थापकेन टैक्सीचालकाः आहूताः । दुर्दिने गमनं विपदः कारणम् इति मत्त्वा सर्वे टैक्सीचालकाः निराकृतवन्तः अपि । अन्ततः कश्चन चालकः गमनाय सज्जः अभवत्, द्विगुणं धनम् अभियाचमानः । न जातु यात्रिणे अर्थसमस्या जीवनयात्रायाम् । अतः अद्यापि तेन चालकाय प्रभूतस्य धनस्य दानम् अभ्युपगतम् । धनप्राप्त्याशया चालकस्य आत्मप्रत्ययः द्विगुणं जातः । ‘रात्रेः नववादनात् पूर्वम् एव गन्तव्यस्थानं प्राप्तव्यम्’ इति सङ्कल्पं कृतवान् सः । तदर्थं तेन यानं तुङ्गगत्या चालितम् ।

एवं द्वौ यात्रिणौ गिरिमार्गेण गच्छन्तौ आस्ताम् । चालकः आ दशभ्यः वर्षेभ्यः अस्मिन् मार्गे गमनागमनं करोति । अतः सः मार्गस्य स्वरूपं सम्यक् एव जानाति स्म ।

यात्री श्रीनिवासरेड्डिः यानस्य गतिम् अधिकृत्य अवधानवान् न आसीत् । यतः तस्य मनः लक्षगुणाधिकगत्या धावत् आसीत् । तस्य मनः इयता दुःखेन अभिभूतम् आसीत् यत् तत् दुःखम् अश्रुरूपेण तस्य अपाङ्गेषु दृश्यते स्म । चालकः स्वस्य यात्रिणः विषये नितान्तम् अनभिज्ञः । तस्य अवधानं तु मन्दप्रकाशेन दृश्यमाने सर्पाकारके मार्गे एव ।

ग्रीष्मे दिवाकरः किञ्चित् विलम्बेन अस्तं गच्छति । परन्तु पर्वतीयस्थलेषु सूर्यास्तः जातः इत्यस्य अर्थः - रात्रेः शुभारम्भः जातः इति । अतः दिवसस्य प्रकाशे एव चालकः अधिकतमं दूरम् अतिक्रान्तुम् इच्छति स्म । तेन न ज्ञातम् आसीत् यत् पञ्चभ्यः निमेषेभ्यः पूर्वम् एव मार्गः महता भूस्खलनेन अवरुद्धः जातः इति । मार्गे वाहनानां विरलयातायातम् अपि सः न लक्षितवान् ।

वक्रताबहुले मार्गे एकां वक्रताम् अतिक्रम्य अग्रे गतस्य तस्य पुरतः महतः भूस्खलनस्य कारणतः उत्पन्नः मृद्राशिः समुपस्थितः अभवत् । यानम् अवरोद्धुं तेन महान् प्रयत्नः कृतः । तथापि तेन सफलता न प्राप्ता । तस्य यानं कर्दमयुक्तात् पिच्छिलमार्गात् स्खलित्वा दर्यभिमुखं जातं सत् वृक्षान् खण्डयत् सुगभीरे खाते अपतत् ।

अहो महदाश्चर्यम् !! श्रीनिवासः तु शिरसि अल्पमात्रेण आघातं प्राप्तवान् । पतता तेन द्विवारं यानस्य भागेन सह घट्टनं प्राप्तम् । याने स्थगिते, तेन चालकस्य रुधिरसिक्तं गात्रं लक्षितम् । तावता एव ‘हिस्स्सस्स्स्ऽऽ’ इति ध्वनिः तस्य कर्णगोचरः जातः । सः सम्यक् अजानात् यत् एतत् यानं कस्मिंश्चित् अपि क्षणे अग्निग्रस्तं भवितुम् अर्हति इति । तस्य गात्रे महती पीडा, शिरसि बहवः व्रणाश्च । तथापि अग्रे नुत्त्वा सः अरित्रचक्रस्य उपरि नतं चालकम् अपसार्य तस्य हृदयस्पन्दनं परीक्षितवान् । ततः दृढं जातं यत् सः चालकः प्राणवियोगं प्राप्तवान् अस्ति इति । ‘अधुना कि करवाणि ?’ इति क्षणं यावत् अचिन्तयत् सः । पार्श्वद्वारस्य कीलकम् आकृष्य सः द्वारम् उद्घाटयितुं प्रायतत । किन्तु साफल्यं न प्राप्तं तेन । अन्ते सः सम्मुखे भग्नेन काचपटलेन बहिः आगतः । महता कष्टेन यावत् सः दशपादमितं दूरम् अतिक्रान्तवान् स्यात् तावता ‘ढम्’ इति महान् शब्दः उत्पन्नः । पृष्ठभागे परिवृत्य तेन दृष्टं यत् विस्फोटकारणतः कार्याने उत्पन्नः अग्निः तत् यानं कवलितं कुर्वन् अस्ति इति । विस्फोटस्य गुरुतरङ्गैः सः किञ्चिद्दूरे प्रक्षिप्तः जातः । शरीरस्थं समग्रं बलं सङ्गमय्य तेन महता कष्टेन उत्थाय यानात् किञ्चिद्दूरे आत्मा नीतः । प्रज्ज्वलिते अग्नौ सः मार्गं सम्यक् एव पश्यन् आसीत् । यदा अग्नेः प्रकाशः क्षीणतां प्राप्य लुप्तः तदा सः अग्रे गतः । क्षीणे प्रकाशे सः मार्गं द्रष्टुं न शक्नोति स्म । अतः कस्यचित् स्थाणोः उपरि तेन उपविष्टम् ।

सः न जानाति स्म यत् कियत्कालपर्यन्तं सः तत्रैव उपविष्टवान् स्यात् इति । तस्य मनः शून्यम् आसीत् । यात्राकाले सः स्वस्य कष्टाकीर्णं जीवनं स्मरन् क्रन्दन् आसीत् । परन्तु एषा दुर्घटना तस्य मनसः भारं निमेषाभ्यन्तरे अपासारयत् । बहुकालं यावत् तत्रैव उपविश्य सः इतस्ततः दृष्ट्वा परिसरम् अवागच्छत् । तेन ज्ञातं - परितः घोरं वनम् प्रसृतम् अस्ति इति । अधुना कार्-यानं पूर्णतया भस्मीभूय अन्धकारराशौ अभिज्ञानानर्हं जातम् आसीत् । सुदूरस्थात् मन्दात् प्रकाशात् ऋते न अन्यत् प्रकाशचिह्नम् ।

अधुना तस्य नेत्रमणिः किञ्चित् दीर्घः अभवत् । परितः यत् अस्ति तत् अस्पष्टतया अभिज्ञातुं सः समर्थः जातः । सः इदानीं स्वस्थितिम् अधिकृत्य दत्तचित्तः आकुलश्च । ऋते तस्मात्, दुर्घटनाम् अन्यः कोऽपि न जानाति । अन्यथा एतावता त्राणकर्तारः आगमिष्यन् । गतायाम् अर्धघण्टायां तेन मानवध्वनिः न श्रुतः । कोषात् धूमवर्तिकाम् उद्धृत्य तेन सा ज्वालिता । ततः मस्तिष्कम् अभिप्रेरणं प्राप्नोत् । ततः सः किञ्चित् चिन्तयितुं समर्थः जातः । सः हस्तस्थं ज्वालकम् अवालोकयत् । तत् चीननिर्मितं सूक्ष्मदीपयुतम् अतिसाधारणं यन्त्रम् । हैदराबादीये विमानपत्तने तस्य ज्वालकं सुरक्षाकर्मिभिः स्वीकृतम् इत्यतः तेन विमानपत्तनात् बहिः आगत्य एतत् नूतनं क्रीतम् । तस्य दीपकस्य क्षीणेन प्रकाशेन सः मार्गम् अन्विष्य पुनः कार्-यानं प्रति गतः । तत्र चालकस्य देहखण्डेभ्यः ऋते अन्यत् किमपि न लक्षितं तेन । देहखण्डान् परिदृश्य तेन अनुमितं यत् विस्फोटनस्य प्रमाणं कियत् प्रबलम् आसीत् इति ।

सः चिन्तितवान् - ‘घोरे विस्फोटे जाते अपि अहं तु सजीवं स्थितः । मृत्युः माम् अपि कवलीकर्तुम् अशक्ष्यत् । परन्तु तथा न अभूत् ।....’

आ दीर्घकालात् तुदन्ती वाणिज्यिकी पारिवारिकी च चिन्ता इदानीं तं न बाधते स्म । एतत् दुर्घटनं तस्य मानसपटलात् प्राचीनाः दुःखस्मृतीः कृष्णफलके इव पूर्णतया सममार्जयत् । भस्मीभूतं यानं दृष्ट्वा तेन निश्चितम् - ‘इतः परं सर्वे मां मृतं मंस्यन्ते । जनानां दृष्ट्या श्रीनिवासः मृतः । अहो ! इतः परं नूतनं जीवनम् । नूतनः परिचयः । नूतनं नाम । भवतु नाम ।...’

‘पत्नीभ्रात्रादीनां कलहः प्रवर्ततां नाम । किं तेन मम ? परन्तु पुत्री दमयन्ती ? सा एका एव अस्ति मयि अधिकप्रीतिमती । मास्तु चिन्ता । अधुना सा अस्ति प्राप्तवयस्का । स्वव्यवस्थां स्वयं कर्तुं क्षमा सा । इतः परं न बन्धाः मम । नवीनाय जीवनाय ईश्वरः मह्यम् एतं सुयोग्यम् अवसरम् अददात् । अहम् अवसरम् एतं न त्यक्ष्यामि’ इत्येवं चिन्तयन् सः भस्मीभूतप्रायात् यानात् दूरे असरत् । तस्य मनः भाविजीवनम् अधिकृत्य कल्पनम् आरब्धवत् । किं करणीयं, कुत्र गन्तव्यम् इति सः एव न जानाति । ‘ज्वालकस्य दीपः अधुनैव अस्तं गमिष्यति’ इति विचिन्त्य सः त्वरया खातात् बहिः आगतः । किञ्चित्कालात् परं शयितुकामः सः तृणभूमेः उपरि गात्रं प्रसारितवान् । क्षुत्पिपासा तं भृशं तुदति स्म । वन्यानां पशूनां गर्जनं तस्य कर्णगोचरतां याति स्म तदा तदा ।

सहसा कलकलध्वनिः तस्य कर्णकुहरे पतितः । तं ध्वनिम् अनुसृत्य गतः सः अल्पे एव काले लघुसरितं प्राप्नोत् । यथेच्छं जलं सेवित्वा सः तत्रैव निद्रां गतः । सः एतावत् क्लान्तः परिश्रान्तः च आसीत् यत् वन्येभ्यः जीविभ्यः भयं किञ्चित् अपि न अबाधत तम् ।

\* \* \*

आरक्षकः पोद्यालः स्वघट्यां दृष्टिं प्रासारयत् । सा अदर्शयत् - पादोनाष्टवादनम् इति । सः दीर्घं निःश्वस्य आसन्दात् उत्थितवान् । अद्य तस्य नववर्षीयस्य एकमात्रपुत्रस्य जन्मदिवसः । गृहस्वामिन्यै सः वचनं दत्तवान् आसीत् यत् अहम् अद्य शीघ्रम् एव गृहम् आगमिष्यामि इति । परन्तु शीघ्रं किं, यथासमयम् अपि सः गृहं प्राप्तुं न शक्तवान् । आरक्षकमुख्यस्य दूरवाण्याः परं सर्वम् अन्यथा जातम् ।

किमर्थम् ईदृशाः नेतारः बदरीनाथीयं दुर्गमं स्थानं प्रति देवदर्शनार्थम् ईदृशम् दिनं चिन्वन्ति इति सः न जानाति । ते शुष्के दिवसे आगच्छेयुः चेत् न समस्या विशेषतः । किन्तु वृष्टिः यदि अधिका स्यात् तर्हि तु तत्र तत्र भूस्खलनं जायते । ते तु वायुमार्गेण आगच्छन्ति, गच्छन्ति च । परन्तु तत्सम्बद्धायाः व्यवस्थायाः आयोजनाय साधारणैः आरक्षकजनैः जीप्-यानेन गन्तव्यं भवति ।

आञ्चलिकाधिकारित्वेन कार्यं कुर्वता तेन अग्रिमदिनस्य आयोजनं सम्यक्तया वीक्षणीयम् आसीत् । श्वः केन्द्रीयमन्त्री आगमिष्यति । दशभ्यः निमेषेभ्यः पूर्वं पोद्यालः आयोजनकार्यनिरीक्षणम् समापितवान् । वितन्तुव्यवस्थायाः (wireless) दोषस्य कारणतः तस्य आकुलता अवर्धत । अत्रान्तरे तेन ज्ञातं यत् वितन्तुव्यवस्था न केवलम् अत्र, परन्तु रुद्रप्रयागे अपि दोषग्रस्ता अस्ति इति । अन्ते कथमपि वितन्तुव्यवस्था पुनर्व्यवस्थापिता जाता ।

दूरवाणी तु तस्य समीपे आसीत् एव । परन्तु पत्न्यै दूरवाण्या संवेदनशीलस्य सन्देशस्य प्रेषणम् उचितं न इति सः जानाति स्म । ‘अद्य गृहस्वामिनी रुष्टा भविष्यति एव । एतावता एव महान् विलम्बः जातः’ इति चिन्तयन् सः दिनान्ते स्यूतं स्वीकृत्य गृहं प्रति प्रस्थातुम् उद्यतः । किन्तु नियतेः लेखनम् अन्यत् एव आसीत् ।

तावता कश्चन आरक्षकः धावन् तत्र आगच्छत् ।

‘‘किम् अभूत् ?’’ - रोषेण सः अपृच्छत् ।

सः आरक्षकः अवदत् - ‘‘श्रीमन् । अत्यावश्यकी दूरवाणी अस्ति । भवता सम्भाषणीयम् ।...’’

‘‘किमर्थं मया एव सम्भाष्येत ? मोहनं वद । सः सम्भाषणं करिष्यति ।’’

‘‘मोहनार्यः एव मां भवत्समीपं प्रेषितवान् । सः वदति - भवान् एव अस्मिन् विषये किञ्चित् कर्तुं शक्नोति ।....’’

आरक्षकः मोहनश्रीवास्तवः आपद्विभागस्य परिशीलकः । पोद्यालः दीर्घं निःश्वस्य प्रतिगत्य स्वकार्यालयं प्राविशत् । तत्र मोहनः हस्तेन ध्वनिग्राहकं धरन् एतम् एव प्रतीक्षमाणः आसीत् । पोद्याले आगते सः ध्वनिग्राहकं हस्तेन पिधाय उक्तवान् - ‘‘दूरवाणीबूथ्तः अस्ति कश्चित् ।..... हरिः ओम्... एषः मुख्यारक्षकः उपस्थितः । तेन सह सम्भाष्यताम्’’ इति उक्त्वा सः ध्वनिग्राहकं पोद्यालाय दत्तवान् ।

अपरपार्श्वतः ध्वनिः श्रुतः - ‘‘हरिः ओम्.. । अहं राकेशनामा टैक्सीचालकः । अल्पकालात् पूर्वं मया दुर्घटनं दृष्टम् । रक्तवर्णं मारुतियानं गभीरे खाते पतितम् । किञ्चित्कालात् परं तस्य विस्फोटनं जातम् । अहम् एकाकी आसम् इत्यतः यानस्थं त्रातुं न शक्तं मया ।’’

‘‘किन्तु किमर्थं न कोऽपि यात्रिणः त्रातुं न गतः ?’’ - तस्य कथनम् अवरोधयन् पोद्यालः अपृच्छत् ।

तदा सः टैक्सीचालकः अवदत् - ‘‘अहो । भूस्खलनं तत्र । कथं गन्तुं शक्येत केनचित् ?’’

‘‘कियद्दूरे असि त्वम् ?’’

सः टेक्सीचालकः विवरणम् अवदत् ।

‘‘अवगतम् । प्रयते कञ्चित् प्रेषयितुम् । किं ते नाम ?’’ इति उक्त्वा पोद्यालः तस्य नाम, दुर्घटनस्य स्थानम् इत्यादिकं यत् टैक्सीचालकेन उक्तं तत् लिखितवान् । ततः तेन - ‘अद्य रात्रौ एव त्राणकार्यं करणीयम्’ इति सीमासुरक्षादलस्य (बी.आर्.ओ.) अधिकारी प्रार्थितः । किञ्चित्कालं यावत् तयोः चर्चा जाता । उभौ अपि तौ स्वस्य उत्तरदायित्वम् अपरस्य स्कन्धे न्यसितुं प्रयत्नं कुर्वन्तौ आस्ताम् । अन्ते तौ निर्णीतवन्तौ यत् रात्रौ तत्र गमनं न सम्भवति इति । पोद्यालः मुख्यनिरीक्षकं घटनां विस्तरेण उक्तवान् । ‘अद्य एव गमनं न सम्भवति’ इत्यपि अकथयत् सः ।

मुख्यनिरीक्षकः तत् श्रुत्वा रोषेण तम् आदिष्टवान् - ‘‘अधुनैव त्वया गन्तव्यम्’’ इति ।

खिन्नः पोद्यालः - ‘‘चतुरः भटान् सूचय प्रस्थानाय । रज्जुः, दण्डः, करदीपादीनि आवश्यकवस्तूनि च सङ्ग्रहणीयानि’’ इति मोहनम् आदिश्य गृहं प्रति गतवान् । तेन गृहे पत्नीपुत्रौ तोषयितव्यौ आस्ताम् ।

यदा सः विनिर्गतः तदा आसीत् रात्रेः नववादनम् । एकादशवादने दुर्घटनस्थलं प्राप्तवन्तः ते । सी.सु.दलीयाः आरात्रि कार्यं कुर्वन्तः मार्गं परिष्कर्तुं प्रयतमानाः आसन् । पोद्यालः सहकारिभिः सह नीचैः खातम् अवातरत् । रज्जुं गृहीत्वा अवतरणं काठिन्याय भवति स्म । यतो हि अधुना तस्य अभ्यासः न आसीत् । तेन न ज्ञायते - पूर्वं कदा रज्जुं गृहीत्वा कुत्रचित् अवतरणं कृतं स्यात् इति । दशकात् पूर्वं प्रशिक्षणकाले तेन रज्जोः उपयोगः कृतः स्यात् ।

महता कष्टेन अवतीर्य तेन ध्वंसावशेषाः अन्विष्टाः । महता विस्फोटनेन यानं पूर्णतया छिन्नम् आसीत् । अरित्रचक्रे दग्धः बाहुखण्डः आसीत् । ‘प्रायः चालकस्य स्यात् अयम्’ इति ऊहितं पोद्यालेन । अन्यं यात्रिणम् अधिकृत्य न किमपि चिह्नम् उपलब्धम् । करदीपः सुघनम् अन्धकारं भेत्तुम् असमर्थतां प्रादर्शयत् । खाते मार्गद्वयम् आसीत् । एकः दक्षिणभागे, अन्यः वामभागे च । पोद्यालः सहायकान् आदिष्टवान् - ‘एतौ मार्गौ सम्यक् परिशीलनीयौ’ इति । स्वयं ध्वंसस्थलस्य परिशीलनाय तत्रैव अतिष्ठत् सः ।

‘‘शतपादमितं दूरम् उभयदिशि अपि गम्यताम् । भवतां गवेषणाय नास्ति मम समीपे जनाः अन्ये । अतः सम्यक्तया मार्गं पश्यन्तः गच्छन्तु भवन्तः’’ इति ते तेन सूचिताः ।

पोद्यालः दण्डेन यानावशेषान् प्रचालितवान् । तेन तत्र संख्याफलकं दृष्टम् । अहो, तत् तु पठनार्हम् आसीत् । तेन तस्य स्थानस्य परिक्रमणं द्विवारं कृतम् । द्वितीयवारं परिक्रमणसमये अर्धदग्धः वस्त्रस्यूतः प्राप्तः तेन । स तु तं न अस्पृशत् । तत्स्थाने तेन चिह्नमात्रं कृतम् । केचन देहखण्डाः अपि प्राप्ताः । पोद्यालः समीपस्थे शिलाखण्डे उपविशन् गवेषकदलस्य प्रतीक्षाम् आरभत ।

गवेषकदलीयाः - ‘तत्र न किञ्चित् प्राप्तम्’ इति वदन्तः अर्धघण्टायाः परं प्रत्यागताः । रात्रेः सार्धद्विवादने ते उपरि आरोहणं प्रारभन्त । सार्धत्रिवादने ते परिश्रान्ताः सन्तः मुख्यमार्गं प्राप्य तत्रैव विश्रामं कृतवन्तः । यानस्य संख्याफलक-विवरणादिकं पूर्वमेव वितन्तुव्यवस्थया प्रेषितम् आसीत् । ‘प्रातः केचन जनाः आगमिष्यन्ति’ इति नियन्त्रणप्रकोष्ठीयाः तं सूचितवन्तः ।

अग्रिमस्य दिवसस्य अर्धभागः विवरणलेखनेन गतः । सायं पञ्चवादने पोद्यालः हृषीकेशं प्रत्यागतः । पुनः कार्यालये उपविश्य अर्धघण्टां यावत् तेन स्वसहायकद्वारा प्राथमिकपरीक्षणवृत्तं (एफ्.ऐ.आर्.) श्रुतलेखव्यवस्थया सज्जीकारितम् । चालकस्य गृहं प्रति द्वितीयप्रहरे एव सूचना दत्ता आसीत् । ‘यत् अवशिष्टं तत् क्रियाकर्मार्थे नेतुम् अर्हन्ति भवन्तः’ इति सूचितम् । स्यूतः श्रीनिवास-नामकस्य इति ज्ञातम् । सः मृतः इति निर्णीतम् । प्राथमिकपरीक्षणवृत्तस्य (एफ्.ऐ.आर्.) एका प्रतिलिपिः गृहसङ्केतेन सह फैक्स्द्वारा हैदराबादीयं नियन्त्रणप्रकोष्ठं प्रति प्रेषिता । ‘इयं शोकवार्ता तस्य आत्मीयबन्धून् यथा प्राप्नुयात् तथा प्रबन्धनं करणीयम्’ इति प्रार्थना कृता । पोद्यालः एतत् सर्वं कृत्वा विश्रामार्थं गृहं गतः । एतावत् सर्वं निर्वोढुं तेन त्रिंशत् घण्टाः यावत् परिश्रमः कृतः आसीत् निद्रादिकं विना ।

कासाञ्चित् घण्टानाम् अन्वीक्षणात् ज्ञातं - ‘श्रीनिवासरेड्डिः वसतिगृहे घण्टाद्वयमात्रं स्थित्वा केदारनाथं प्रति गन्तुकामः सन् वृष्टिम् अपि उपेक्ष्य तस्मिन् दुर्दिने एव प्रातिष्ठत । मृतः सः टैक्सीचालकः एव तं नेतुं सज्जः अभवत्’ इति । वसतिगृहस्य सञ्चालकाः उक्तवन्तः - ‘श्रीनिवासरेड्डिः किञ्चित् व्याकुलः इव प्रतीयते स्म । सः वारं वारम् अश्रूणि मार्जयन् आसीत्’ इति । ते एतदपि अवदन् - ‘अश्रूणि वेदनया उत्पन्नानि उत रजःकारणतः इत्येतत् वक्तुं न पार्यते’ इति ।

‘‘तस्य मृत्युः एव तं तत्र आह्वयत् । तेन सह टैक्सीचालकेन अपि मर्तव्यम् आसीत् । अतः सः अपि गतः’’ इति पोद्यालः स्वगतम् अवदत् । ‘यात्रिद्वयं दुर्घटनया मृतम् इत्येतत् स्पष्टम् । अन्यः कोऽपि कुत्रचित् गतः स्यात् वा न वा इत्यस्य चिह्नं न प्राप्तम्’ इति उक्त्वा आधिकारिकतया एतत्सम्बद्धा सञ्चिका पिहिता कृता आरक्षकविभागेन । एतत्सम्बद्धा सूचना न्यायालयसम्बन्धिव्यवहारार्थं श्रीनिवासस्य गृहं प्रति प्रेषिता ।

वस्तुतः पदचिह्नानि रात्रौ जातायाः वृष्टेः कारणतः लुप्तानि आसन् । श्रीनिवासः तु पञ्चाशत्पादमिते दूरे काष्ठवत् शयानः निद्राधीनः जातः आसीत् । अतः तेन कस्यापि सम्भाषणं सञ्चारध्वनिः वा न श्रुतः । प्रातः चतुर्वादने यदा वृष्टिबिन्दवः मुखे पतिताः तदा सः जागरणं प्राप्नोत् । सः उत्थाय एकस्मिन् प्रस्तरगह्वरे आश्रयं प्राप्नोत् । यद्यपि वृष्टिः दश निमेषान् यावत् एव आसीत्, तथापि तीव्रेण जलप्रवाहेण तस्य पद-चिह्नानि संमार्जितानि अभवन् ।

षड्वादने सः स्वस्य नवीनस्य जन्मनः सुदीर्घां यात्राम् आरब्धवान् । अष्टवादने अङ्गुलिचिह्नविशेषज्ञाः (फोरेन्सिक्विशेषज्ञाः) यावत् आगतवन्तः तावता सः बहुदूरं गतः आसीत् ।

**स्वामी** **नीलकण्ठानन्दः**

बेलूरुरामकृष्णमठस्य ज्येष्ठः संन्यासी मान्यः नीलकण्ठानन्दार्यः चिन्तकः, उत्तमवक्ता, अनेकेषाम् उपन्यासानां लेखानां रचयिता च । २०१७ तमे वर्षे तस्य इहलोकव्यापारः समाप्तः । ‘सत्यगवेषणम्’ इत्येषा तदीया कृतिः आङ्ग्लभाषया विरचिता अप्रकाशिता च ।

**स्वामी** **गीतेशानन्दः**

विविधानां कृतीनाम् अनुवादे विशेषरुचिः मान्यस्य रामकृष्णपरम्परीयस्य स्वामिनः गीतेशानन्दवर्यस्य । हिन्दी, बाङ्ग्ला, अंग्रेजी इत्यादिभिः भाषाभिः तेन अनेकेषां पुस्तकानाम् अनुवादः कृतः । श्लोकरचनादिषु अपि तस्य प्रवृत्तिः अस्ति । आङ्ग्लभाषातः अनूदिता ‘सत्यगवेषणम्’ इत्येषा कृतिः सत्यस्य मूलम् अन्वेष्टुं कृतं प्रयासं विवृण्वती प्रतिघट्टं कुतूहलं वर्धयति ।



dhārāvāhinī

satyagaveṣaṇam

1. parvatamārge kāryānasya apaghātaḥ

•  āṅglamūlam - svāmī nīlakaṇṭhānandaḥ

•anu. - svāmī gīteśānandaḥ

\[gṛhasamasyayā trastaḥ śrīnivāsareḍḍiḥ hṛṣīkeśaṃ prati prasthitavān । himālayaparisare prayāṇāvasare kār-yānaṃ ghaṭṭanaṃ prāpya gabhīre khāte apatat । kāryānaṃ dagdham । cālakaḥ prāṇaviyogaṃ prāpnot । daivayogāt śrīnivāsareḍḍiḥ svaprāṇān rakṣituṃ śaktaḥ jātaḥ । ārakṣakavibhāgīyāḥ bhāvitavantaḥ yat apaghāte cālakaḥ yātrī ca mṛtau iti । śrīnivāsareḍḍiḥ navīnāya jīvanāya padāni agre sthāpitavān ।\]

mārutiyānaṃ girimārgasya vakre pathi rodhakam alpamātreṇa eva prayojya dhāvad āsīt । tasmin cālakāt ṛte ekaḥ eva yātrī āsīt । catvāriṃśadvarṣavayaskasya tasya dhanikasya yātriṇaḥ sakāśe pṛṣṭhāsande sthāpitāyāḥ yānapeṭikāyāḥ ṛte anyat kimapi nāsti । mārgaḥ tīkṣṇavakratāyutaḥ iti kāraṇāt yānam itastataḥ dolāyate । tadānīṃ samayaḥ asti - sāyaṃ sapādasaptavādanam ।

mārgastu hṛṣīkeśataḥ devaprayāgaṃ prati । yātrī deharādūnaṃ yāvat vimānena āgatya tataḥ hṛṣīkeśaṃ prāpnot । ādau tena niścayaḥ kṛtaḥ - pānthālaye vāsaḥ karaṇīyaḥ iti । parantu kayācit pracodanayā tena kedāranāthaṃ prati gamanaṃ niścitya sāyaṃ pañcavādane ṭaiksīyānaṃ svīkṛtam । vasatigṛhavyavasthāpakena parāmarśaḥ dattaḥ - śvaḥ gamanaṃ varam iti । tathāpi tena niścitaṃ yat etasmin kṣaṇe eva nirgantavyam iti ।

ṭaiksīcālakāḥ eva gamanaṃ nirākariṣyanti iti vicintya vasatigṛhavyavasthāpakena ṭaiksīcālakāḥ āhūtāḥ । durdine gamanaṃ vipadaḥ kāraṇam iti mattvā sarve ṭaiksīcālakāḥ nirākṛtavantaḥ api । antataḥ kaścana cālakaḥ gamanāya sajjaḥ abhavat, dviguṇaṃ dhanam abhiyācamānaḥ । na jātu yātriṇe arthasamasyā jīvanayātrāyām । ataḥ adyāpi tena cālakāya prabhūtasya dhanasya dānam abhyupagatam । dhanaprāptyāśayā cālakasya ātmapratyayaḥ dviguṇaṃ jātaḥ । ‘rātreḥ navavādanāt pūrvam eva gantavyasthānaṃ prāptavyam’ iti saṅkalpaṃ kṛtavān saḥ । tadarthaṃ tena yānaṃ tuṅgagatyā cālitam ।

evaṃ dvau yātriṇau girimārgeṇa gacchantau āstām । cālakaḥ ā daśabhyaḥ varṣebhyaḥ asmin mārge gamanāgamanaṃ karoti । ataḥ saḥ mārgasya svarūpaṃ samyak eva jānāti sma ।

yātrī śrīnivāsareḍḍiḥ yānasya gatim adhikṛtya avadhānavān na āsīt । yataḥ tasya manaḥ lakṣaguṇādhikagatyā dhāvat āsīt । tasya manaḥ iyatā duḥkhena abhibhūtam āsīt yat tat duḥkham aśrurūpeṇa tasya apāṅgeṣu dṛśyate sma । cālakaḥ svasya yātriṇaḥ viṣaye nitāntam anabhijñaḥ । tasya avadhānaṃ tu mandaprakāśena dṛśyamāne sarpākārake mārge eva ।

grīṣme divākaraḥ kiñcit vilambena astaṃ gacchati । parantu parvatīyasthaleṣu sūryāstaḥ jātaḥ ityasya arthaḥ - rātreḥ śubhārambhaḥ jātaḥ iti । ataḥ divasasya prakāśe eva cālakaḥ adhikatamaṃ dūram atikrāntum icchati sma । tena na jñātam āsīt yat pañcabhyaḥ nimeṣebhyaḥ pūrvam eva mārgaḥ mahatā bhūskhalanena avaruddhaḥ jātaḥ iti । mārge vāhanānāṃ viralayātāyātam api saḥ na lakṣitavān ।

vakratābahule mārge ekāṃ vakratām atikramya agre gatasya tasya purataḥ mahataḥ bhūskhalanasya kāraṇataḥ utpannaḥ mṛdrāśiḥ samupasthitaḥ abhavat । yānam avaroddhuṃ tena mahān prayatnaḥ kṛtaḥ । tathāpi tena saphalatā na prāptā । tasya yānaṃ kardamayuktāt picchilamārgāt skhalitvā daryabhimukhaṃ jātaṃ sat vṛkṣān khaṇḍayat sugabhīre khāte apatat ।

aho mahadāścaryam !! śrīnivāsaḥ tu śirasi alpamātreṇa āghātaṃ prāptavān । patatā tena dvivāraṃ yānasya bhāgena saha ghaṭṭanaṃ prāptam । yāne sthagite, tena cālakasya rudhirasiktaṃ gātraṃ lakṣitam । tāvatā eva ‘hisssasss''’ iti dhvaniḥ tasya karṇagocaraḥ jātaḥ । saḥ samyak ajānāt yat etat yānaṃ kasmiṃścit api kṣaṇe agnigrastaṃ bhavitum arhati iti । tasya gātre mahatī pīḍā, śirasi bahavaḥ vraṇāśca । tathāpi agre nuttvā saḥ aritracakrasya upari nataṃ cālakam apasārya tasya hṛdayaspandanaṃ parīkṣitavān । tataḥ dṛḍhaṃ jātaṃ yat saḥ cālakaḥ prāṇaviyogaṃ prāptavān asti iti । ‘adhunā ki karavāṇi ?’ iti kṣaṇaṃ yāvat acintayat saḥ । pārśvadvārasya kīlakam ākṛṣya saḥ dvāram udghāṭayituṃ prāyatata । kintu sāphalyaṃ na prāptaṃ tena । ante saḥ sammukhe bhagnena kācapaṭalena bahiḥ āgataḥ । mahatā kaṣṭena yāvat saḥ daśapādamitaṃ dūram atikrāntavān syāt tāvatā ‘ḍham’ iti mahān śabdaḥ utpannaḥ । pṛṣṭhabhāge parivṛtya tena dṛṣṭaṃ yat visphoṭakāraṇataḥ kāryāne utpannaḥ agniḥ tat yānaṃ kavalitaṃ kurvan asti iti । visphoṭasya gurutaraṅgaiḥ saḥ kiñciddūre prakṣiptaḥ jātaḥ । śarīrasthaṃ samagraṃ balaṃ saṅgamayya tena mahatā kaṣṭena utthāya yānāt kiñciddūre ātmā nītaḥ । prajjvalite agnau saḥ mārgaṃ samyak eva paśyan āsīt । yadā agneḥ prakāśaḥ kṣīṇatāṃ prāpya luptaḥ tadā saḥ agre gataḥ । kṣīṇe prakāśe saḥ mārgaṃ draṣṭuṃ na śaknoti sma । ataḥ kasyacit sthāṇoḥ upari tena upaviṣṭam ।

saḥ na jānāti sma yat kiyatkālaparyantaṃ saḥ tatraiva upaviṣṭavān syāt iti । tasya manaḥ śūnyam āsīt । yātrākāle saḥ svasya kaṣṭākīrṇaṃ jīvanaṃ smaran krandan āsīt । parantu eṣā durghaṭanā tasya manasaḥ bhāraṃ nimeṣābhyantare apāsārayat । bahukālaṃ yāvat tatraiva upaviśya saḥ itastataḥ dṛṣṭvā parisaram avāgacchat । tena jñātaṃ - paritaḥ ghoraṃ vanam prasṛtam asti iti । adhunā kār-yānaṃ pūrṇatayā bhasmībhūya andhakārarāśau abhijñānānarhaṃ jātam āsīt । sudūrasthāt mandāt prakāśāt ṛte na anyat prakāśacihnam ।

adhunā tasya netramaṇiḥ kiñcit dīrghaḥ abhavat । paritaḥ yat asti tat aspaṣṭatayā abhijñātuṃ saḥ samarthaḥ jātaḥ । saḥ idānīṃ svasthitim adhikṛtya dattacittaḥ ākulaśca । ṛte tasmāt, durghaṭanām anyaḥ ko'pi na jānāti । anyathā etāvatā trāṇakartāraḥ āgamiṣyan । gatāyām ardhaghaṇṭāyāṃ tena mānavadhvaniḥ na śrutaḥ । koṣāt dhūmavartikām uddhṛtya tena sā jvālitā । tataḥ mastiṣkam abhipreraṇaṃ prāpnot । tataḥ saḥ kiñcit cintayituṃ samarthaḥ jātaḥ । saḥ hastasthaṃ jvālakam avālokayat । tat cīnanirmitaṃ sūkṣmadīpayutam atisādhāraṇaṃ yantram । haidarābādīye vimānapattane tasya jvālakaṃ surakṣākarmibhiḥ svīkṛtam ityataḥ tena vimānapattanāt bahiḥ āgatya etat nūtanaṃ krītam । tasya dīpakasya kṣīṇena prakāśena saḥ mārgam anviṣya punaḥ kār-yānaṃ prati gataḥ । tatra cālakasya dehakhaṇḍebhyaḥ ṛte anyat kimapi na lakṣitaṃ tena । dehakhaṇḍān paridṛśya tena anumitaṃ yat visphoṭanasya pramāṇaṃ kiyat prabalam āsīt iti ।

saḥ cintitavān - ‘ghore visphoṭe jāte api ahaṃ tu sajīvaṃ sthitaḥ । mṛtyuḥ mām api kavalīkartum aśakṣyat । parantu tathā na abhūt ।....’

ā dīrghakālāt tudantī vāṇijyikī pārivārikī ca cintā idānīṃ taṃ na bādhate sma । etat durghaṭanaṃ tasya mānasapaṭalāt prācīnāḥ duḥkhasmṛtīḥ kṛṣṇaphalake iva pūrṇatayā samamārjayat । bhasmībhūtaṃ yānaṃ dṛṣṭvā tena niścitam - ‘itaḥ paraṃ sarve māṃ mṛtaṃ maṃsyante । janānāṃ dṛṣṭyā śrīnivāsaḥ mṛtaḥ । aho ! itaḥ paraṃ nūtanaṃ jīvanam । nūtanaḥ paricayaḥ । nūtanaṃ nāma । bhavatu nāma ।...’

‘patnībhrātrādīnāṃ kalahaḥ pravartatāṃ nāma । kiṃ tena mama ? parantu putrī damayantī ? sā ekā eva asti mayi adhikaprītimatī । māstu cintā । adhunā sā asti prāptavayaskā । svavyavasthāṃ svayaṃ kartuṃ kṣamā sā । itaḥ paraṃ na bandhāḥ mama । navīnāya jīvanāya īśvaraḥ mahyam etaṃ suyogyam avasaram adadāt । aham avasaram etaṃ na tyakṣyāmi’ ityevaṃ cintayan saḥ bhasmībhūtaprāyāt yānāt dūre asarat । tasya manaḥ bhāvijīvanam adhikṛtya kalpanam ārabdhavat । kiṃ karaṇīyaṃ, kutra gantavyam iti saḥ eva na jānāti । ‘jvālakasya dīpaḥ adhunaiva astaṃ gamiṣyati’ iti vicintya saḥ tvarayā khātāt bahiḥ āgataḥ । kiñcitkālāt paraṃ śayitukāmaḥ saḥ tṛṇabhūmeḥ upari gātraṃ prasāritavān । kṣutpipāsā taṃ bhṛśaṃ tudati sma । vanyānāṃ paśūnāṃ garjanaṃ tasya karṇagocaratāṃ yāti sma tadā tadā ।

sahasā kalakaladhvaniḥ tasya karṇakuhare patitaḥ । taṃ dhvanim anusṛtya gataḥ saḥ alpe eva kāle laghusaritaṃ prāpnot । yathecchaṃ jalaṃ sevitvā saḥ tatraiva nidrāṃ gataḥ । saḥ etāvat klāntaḥ pariśrāntaḥ ca āsīt yat vanyebhyaḥ jīvibhyaḥ bhayaṃ kiñcit api na abādhata tam ।

\* \* \*

ārakṣakaḥ podyālaḥ svaghaṭyāṃ dṛṣṭiṃ prāsārayat । sā adarśayat - pādonāṣṭavādanam iti । saḥ dīrghaṃ niḥśvasya āsandāt utthitavān । adya tasya navavarṣīyasya ekamātraputrasya janmadivasaḥ । gṛhasvāminyai saḥ vacanaṃ dattavān āsīt yat aham adya śīghram eva gṛham āgamiṣyāmi iti । parantu śīghraṃ kiṃ, yathāsamayam api saḥ gṛhaṃ prāptuṃ na śaktavān । ārakṣakamukhyasya dūravāṇyāḥ paraṃ sarvam anyathā jātam ।

kimartham īdṛśāḥ netāraḥ badarīnāthīyaṃ durgamaṃ sthānaṃ prati devadarśanārtham īdṛśam dinaṃ cinvanti iti saḥ na jānāti । te śuṣke divase āgaccheyuḥ cet na samasyā viśeṣataḥ । kintu vṛṣṭiḥ yadi adhikā syāt tarhi tu tatra tatra bhūskhalanaṃ jāyate । te tu vāyumārgeṇa āgacchanti, gacchanti ca । parantu tatsambaddhāyāḥ vyavasthāyāḥ āyojanāya sādhāraṇaiḥ ārakṣakajanaiḥ jīp-yānena gantavyaṃ bhavati ।

āñcalikādhikāritvena kāryaṃ kurvatā tena agrimadinasya āyojanaṃ samyaktayā vīkṣaṇīyam āsīt । śvaḥ kendrīyamantrī āgamiṣyati । daśabhyaḥ nimeṣebhyaḥ pūrvaṃ podyālaḥ āyojanakāryanirīkṣaṇam samāpitavān । vitantuvyavasthāyāḥ (wireless) doṣasya kāraṇataḥ tasya ākulatā avardhata । atrāntare tena jñātaṃ yat vitantuvyavasthā na kevalam atra, parantu rudraprayāge api doṣagrastā asti iti । ante kathamapi vitantuvyavasthā punarvyavasthāpitā jātā ।

dūravāṇī tu tasya samīpe āsīt eva । parantu patnyai dūravāṇyā saṃvedanaśīlasya sandeśasya preṣaṇam ucitaṃ na iti saḥ jānāti sma । ‘adya gṛhasvāminī ruṣṭā bhaviṣyati eva । etāvatā eva mahān vilambaḥ jātaḥ’ iti cintayan saḥ dinānte syūtaṃ svīkṛtya gṛhaṃ prati prasthātum udyataḥ । kintu niyateḥ lekhanam anyat eva āsīt ।

tāvatā kaścana ārakṣakaḥ dhāvan tatra āgacchat ।

‘‘kim abhūt ?’’ - roṣeṇa saḥ apṛcchat ।

saḥ ārakṣakaḥ avadat - ‘‘śrīman । atyāvaśyakī dūravāṇī asti । bhavatā sambhāṣaṇīyam ।...’’

‘‘kimarthaṃ mayā eva sambhāṣyeta ? mohanaṃ vada । saḥ sambhāṣaṇaṃ kariṣyati ।’’

‘‘mohanāryaḥ eva māṃ bhavatsamīpaṃ preṣitavān । saḥ vadati - bhavān eva asmin viṣaye kiñcit kartuṃ śaknoti ।....’’

ārakṣakaḥ mohanaśrīvāstavaḥ āpadvibhāgasya pariśīlakaḥ । podyālaḥ dīrghaṃ niḥśvasya pratigatya svakāryālayaṃ prāviśat । tatra mohanaḥ hastena dhvanigrāhakaṃ dharan etam eva pratīkṣamāṇaḥ āsīt । podyāle āgate saḥ dhvanigrāhakaṃ hastena pidhāya uktavān - ‘‘dūravāṇībūthtaḥ asti kaścit ।..... hariḥ om... eṣaḥ mukhyārakṣakaḥ upasthitaḥ । tena saha sambhāṣyatām’’ iti uktvā saḥ dhvanigrāhakaṃ podyālāya dattavān ।

aparapārśvataḥ dhvaniḥ śrutaḥ - ‘‘hariḥ om.. । ahaṃ rākeśanāmā ṭaiksīcālakaḥ । alpakālāt pūrvaṃ mayā durghaṭanaṃ dṛṣṭam । raktavarṇaṃ mārutiyānaṃ gabhīre khāte patitam । kiñcitkālāt paraṃ tasya visphoṭanaṃ jātam । aham ekākī āsam ityataḥ yānasthaṃ trātuṃ na śaktaṃ mayā ।’’

‘‘kintu kimarthaṃ na ko'pi yātriṇaḥ trātuṃ na gataḥ ?’’ - tasya kathanam avarodhayan podyālaḥ apṛcchat ।

tadā saḥ ṭaiksīcālakaḥ avadat - ‘‘aho । bhūskhalanaṃ tatra । kathaṃ gantuṃ śakyeta kenacit ?’’

‘‘kiyaddūre asi tvam ?’’

saḥ ṭeksīcālakaḥ vivaraṇam avadat ।

‘‘avagatam । prayate kañcit preṣayitum । kiṃ te nāma ?’’ iti uktvā podyālaḥ tasya nāma, durghaṭanasya sthānam ityādikaṃ yat ṭaiksīcālakena uktaṃ tat likhitavān । tataḥ tena - ‘adya rātrau eva trāṇakāryaṃ karaṇīyam’ iti sīmāsurakṣādalasya (bī.ār.o.) adhikārī prārthitaḥ । kiñcitkālaṃ yāvat tayoḥ carcā jātā । ubhau api tau svasya uttaradāyitvam aparasya skandhe nyasituṃ prayatnaṃ kurvantau āstām । ante tau nirṇītavantau yat rātrau tatra gamanaṃ na sambhavati iti । podyālaḥ mukhyanirīkṣakaṃ ghaṭanāṃ vistareṇa uktavān । ‘adya eva gamanaṃ na sambhavati’ ityapi akathayat saḥ ।

mukhyanirīkṣakaḥ tat śrutvā roṣeṇa tam ādiṣṭavān - ‘‘adhunaiva tvayā gantavyam’’ iti ।

khinnaḥ podyālaḥ - ‘‘caturaḥ bhaṭān sūcaya prasthānāya । rajjuḥ, daṇḍaḥ, karadīpādīni āvaśyakavastūni ca saṅgrahaṇīyāni’’ iti mohanam ādiśya gṛhaṃ prati gatavān । tena gṛhe patnīputrau toṣayitavyau āstām ।

yadā saḥ vinirgataḥ tadā āsīt rātreḥ navavādanam । ekādaśavādane durghaṭanasthalaṃ prāptavantaḥ te । sī.su.dalīyāḥ ārātri kāryaṃ kurvantaḥ mārgaṃ pariṣkartuṃ prayatamānāḥ āsan । podyālaḥ sahakāribhiḥ saha nīcaiḥ khātam avātarat । rajjuṃ gṛhītvā avataraṇaṃ kāṭhinyāya bhavati sma । yato hi adhunā tasya abhyāsaḥ na āsīt । tena na jñāyate - pūrvaṃ kadā rajjuṃ gṛhītvā kutracit avataraṇaṃ kṛtaṃ syāt iti । daśakāt pūrvaṃ praśikṣaṇakāle tena rajjoḥ upayogaḥ kṛtaḥ syāt ।

mahatā kaṣṭena avatīrya tena dhvaṃsāvaśeṣāḥ anviṣṭāḥ । mahatā visphoṭanena yānaṃ pūrṇatayā chinnam āsīt । aritracakre dagdhaḥ bāhukhaṇḍaḥ āsīt । ‘prāyaḥ cālakasya syāt ayam’ iti ūhitaṃ podyālena । anyaṃ yātriṇam adhikṛtya na kimapi cihnam upalabdham । karadīpaḥ sughanam andhakāraṃ bhettum asamarthatāṃ prādarśayat । khāte mārgadvayam āsīt । ekaḥ dakṣiṇabhāge, anyaḥ vāmabhāge ca । podyālaḥ sahāyakān ādiṣṭavān - ‘etau mārgau samyak pariśīlanīyau’ iti । svayaṃ dhvaṃsasthalasya pariśīlanāya tatraiva atiṣṭhat saḥ ।

‘‘śatapādamitaṃ dūram ubhayadiśi api gamyatām । bhavatāṃ gaveṣaṇāya nāsti mama samīpe janāḥ anye । ataḥ samyaktayā mārgaṃ paśyantaḥ gacchantu bhavantaḥ’’ iti te tena sūcitāḥ ।

podyālaḥ daṇḍena yānāvaśeṣān pracālitavān । tena tatra saṃkhyāphalakaṃ dṛṣṭam । aho, tat tu paṭhanārham āsīt । tena tasya sthānasya parikramaṇaṃ dvivāraṃ kṛtam । dvitīyavāraṃ parikramaṇasamaye ardhadagdhaḥ vastrasyūtaḥ prāptaḥ tena । sa tu taṃ na aspṛśat । tatsthāne tena cihnamātraṃ kṛtam । kecana dehakhaṇḍāḥ api prāptāḥ । podyālaḥ samīpasthe śilākhaṇḍe upaviśan gaveṣakadalasya pratīkṣām ārabhata ।

gaveṣakadalīyāḥ - ‘tatra na kiñcit prāptam’ iti vadantaḥ ardhaghaṇṭāyāḥ paraṃ pratyāgatāḥ । rātreḥ sārdhadvivādane te upari ārohaṇaṃ prārabhanta । sārdhatrivādane te pariśrāntāḥ santaḥ mukhyamārgaṃ prāpya tatraiva viśrāmaṃ kṛtavantaḥ । yānasya saṃkhyāphalaka-vivaraṇādikaṃ pūrvameva vitantuvyavasthayā preṣitam āsīt । ‘prātaḥ kecana janāḥ āgamiṣyanti’ iti niyantraṇaprakoṣṭhīyāḥ taṃ sūcitavantaḥ ।

agrimasya divasasya ardhabhāgaḥ vivaraṇalekhanena gataḥ । sāyaṃ pañcavādane podyālaḥ hṛṣīkeśaṃ pratyāgataḥ । punaḥ kāryālaye upaviśya ardhaghaṇṭāṃ yāvat tena svasahāyakadvārā prāthamikaparīkṣaṇavṛttaṃ (eph.ai.ār.) śrutalekhavyavasthayā sajjīkāritam । cālakasya gṛhaṃ prati dvitīyaprahare eva sūcanā dattā āsīt । ‘yat avaśiṣṭaṃ tat kriyākarmārthe netum arhanti bhavantaḥ’ iti sūcitam । syūtaḥ śrīnivāsa-nāmakasya iti jñātam । saḥ mṛtaḥ iti nirṇītam । prāthamikaparīkṣaṇavṛttasya (eph.ai.ār.) ekā pratilipiḥ gṛhasaṅketena saha phaiksdvārā haidarābādīyaṃ niyantraṇaprakoṣṭhaṃ prati preṣitā । ‘iyaṃ śokavārtā tasya ātmīyabandhūn yathā prāpnuyāt tathā prabandhanaṃ karaṇīyam’ iti prārthanā kṛtā । podyālaḥ etat sarvaṃ kṛtvā viśrāmārthaṃ gṛhaṃ gataḥ । etāvat sarvaṃ nirvoḍhuṃ tena triṃśat ghaṇṭāḥ yāvat pariśramaḥ kṛtaḥ āsīt nidrādikaṃ vinā ।

kāsāñcit ghaṇṭānām anvīkṣaṇāt jñātaṃ - ‘śrīnivāsareḍḍiḥ vasatigṛhe ghaṇṭādvayamātraṃ sthitvā kedāranāthaṃ prati gantukāmaḥ san vṛṣṭim api upekṣya tasmin durdine eva prātiṣṭhata । mṛtaḥ saḥ ṭaiksīcālakaḥ eva taṃ netuṃ sajjaḥ abhavat’ iti । vasatigṛhasya sañcālakāḥ uktavantaḥ - ‘śrīnivāsareḍḍiḥ kiñcit vyākulaḥ iva pratīyate sma । saḥ vāraṃ vāram aśrūṇi mārjayan āsīt’ iti । te etadapi avadan - ‘aśrūṇi vedanayā utpannāni uta rajaḥkāraṇataḥ ityetat vaktuṃ na pāryate’ iti ।

‘‘tasya mṛtyuḥ eva taṃ tatra āhvayat । tena saha ṭaiksīcālakena api martavyam āsīt । ataḥ saḥ api gataḥ’’ iti podyālaḥ svagatam avadat । ‘yātridvayaṃ durghaṭanayā mṛtam ityetat spaṣṭam । anyaḥ ko'pi kutracit gataḥ syāt vā na vā ityasya cihnaṃ na prāptam’ iti uktvā ādhikārikatayā etatsambaddhā sañcikā pihitā kṛtā ārakṣakavibhāgena । etatsambaddhā sūcanā nyāyālayasambandhivyavahārārthaṃ śrīnivāsasya gṛhaṃ prati preṣitā ।

vastutaḥ padacihnāni rātrau jātāyāḥ vṛṣṭeḥ kāraṇataḥ luptāni āsan । śrīnivāsaḥ tu pañcāśatpādamite dūre kāṣṭhavat śayānaḥ nidrādhīnaḥ jātaḥ āsīt । ataḥ tena kasyāpi sambhāṣaṇaṃ sañcāradhvaniḥ vā na śrutaḥ । prātaḥ caturvādane yadā vṛṣṭibindavaḥ mukhe patitāḥ tadā saḥ jāgaraṇaṃ
prāpnot । saḥ utthāya ekasmin prastaragahvare āśrayaṃ prāpnot । yadyapi vṛṣṭiḥ daśa nimeṣān yāvat eva āsīt, tathāpi tīvreṇa jalapravāheṇa tasya pada-cihnāni saṃmārjitāni abhavan ।

ṣaḍvādane saḥ svasya navīnasya janmanaḥ sudīrghāṃ yātrām ārabdhavān । aṣṭavādane aṅgulicihnaviśeṣajñāḥ (phorensikviśeṣajñāḥ) yāvat āgatavantaḥ tāvatā saḥ bahudūraṃ gataḥ āsīt ।

svāmī nīlakaṇṭhānandaḥ

belūrurāmakṛṣṇamaṭhasya jyeṣṭhaḥ saṃnyāsī mānyaḥ nīlakaṇṭhānandāryaḥ cintakaḥ, uttamavaktā, anekeṣām upanyāsānāṃ lekhānāṃ racayitā ca । 2017 tame varṣe tasya ihalokavyāpāraḥ samāptaḥ । ‘satyagaveṣaṇam’ ityeṣā tadīyā kṛtiḥ āṅglabhāṣayā viracitā aprakāśitā ca ।

svāmī gīteśānandaḥ

vividhānāṃ kṛtīnām anuvāde viśeṣaruciḥ mānyasya rāmakṛṣṇaparamparīyasya svāminaḥ gīteśānandavaryasya । hindī, bāṅglā, aṃgrejī ityādibhiḥ bhāṣābhiḥ tena anekeṣāṃ pustakānām anuvādaḥ kṛtaḥ । ślokaracanādiṣu api tasya pravṛttiḥ asti । āṅglabhāṣātaḥ anūditā ‘satyagaveṣaṇam’ ityeṣā kṛtiḥ satyasya mūlam anveṣṭuṃ kṛtaṃ prayāsaṃ vivṛṇvatī pratighaṭṭaṃ kutūhalaṃ vardhayati ।
