+++
title = "03 लेखः विक्रेतृरहिताः आपणाः * (स"

+++
**लेखः**

**विक्रेतृरहिताः** **आपणाः**

**\* (सं) दासगुप्तः**

![](magazine_images/img-1667222378IMG_20181024_165024_HHT-min.jpg)\[विश्वासार्हतापरिरक्षणं, विश्वासस्थापनं च उत्कृष्टजीवनस्य प्रमुखम् अङ्गम् । समाजे एतदंशद्वयं यावता प्रमाणेन अधिकं भवेत् तावता एव प्रमाणेन समाजस्य गुणवत्ता अपि अधिका भवेत् । पूर्वं तु समाजे विश्वासस्य स्थापनं तस्य परिरक्षणं च बहुधा दृश्यते स्म । सा एव परम्परा अद्यापि व्यापकतया अपूवर्तते भारतस्य कस्मिंश्चित् राज्ये ।\]![](magazine_images/img-1667222469Shops-Without-Shopkeepers_5eedeadbf145e-min-640x480.jpg)

विश्वासार्हतापरिरक्षणं, विश्वासस्थापनं च  उत्कृष्टजीवनस्य प्रमुखम् अङ्गम् । समाजे एतदंशद्वयं यावता प्रमाणेन अधिकं भवेत् तावता एव प्रमाणेन समाजस्य गुणवत्ता अपि अधिका भवेत् । पूर्वं तु समाजे विश्वासस्य स्थापनं तस्य परिरक्षणं च व्यापकतया दृश्यते स्म । वचनमात्रे एव विश्वस्य धनादिकं दीयते स्म । दत्तस्य वचनस्य पालनाय, तन्नाम विश्वासपात्रतायाः परिरक्षणाय बहवः प्राणत्यागाय अपि सज्जाः भवन्ति स्म । अद्यत्वे तु अयं विश्वासः विरलतया एव दृश्यते समाजे । स्वार्थप्रवृत्तेः प्राधान्यस्य, गुणस्तरह्रासस्य च परिणामः अयम् । किन्तु अयं सर्वथा विलुप्तः न इति तु सन्तोष्टव्यम् । अत्र किञ्चन उदाहरणं प्रस्तूयते, यत्र च विश्वासस्य एव परमप्राधान्यम् । क्वाचित्कम् उदाहरणं तत्र तत्र लभ्येत । एतत् तु व्यापकताद्योतकम् उदाहरणम् । अतः एव तत् अत्र उपस्थाप्यते ।

यत्र क्रयविक्रयः भवेत् तस्मिन् आपणे आपणस्वामी उपस्थितः भवेत् एव । अन्यथा तु क्रेतुम् आगताः जनाः मूल्यम् अदत्त्वा एव वस्तूनि नयेयुः । अथवा अल्पं धनं निक्षिप्य अधिकानि वस्तूनि नयेयुः । आपणिकस्य उपस्थितौ अपि व्यवहारेऽस्मिन् ![](magazine_images/img-1667222538nghatu-awmlo-dawr-shop-without-keeper-mizoram-2-min-640x480.jpg)वञ्चना प्रचलति बहुधा । अतः आपणिकाः जागरूकाः भवन्ति सर्वदा ।

किन्तु आपणिकस्य अनुपस्थितौ अपि क्रय-विक्रयादिकं प्रचलति केषुचित् आपणेषु । तदपि भारते एव । विश्वासानर्हं भाव्येत कैश्चित् । ![](magazine_images/img-1667222595maxresdefault-min-5-640x360.jpg)किन्तु एषा तु वस्तुस्थितिः ।

मिजोराम् भारतस्य पूर्वोत्तरभागस्य दक्षिणदिशि स्थितं किञ्चन लघुराज्यम् । अल्पजनसङ्ख्यायुतेषु राज्येषु एतस्य द्वितीयं स्थानम् । एतस्य राजधानी ऐज्वलम् । ऐज्वलचम्-फाईराजमार्गे ‘नद्यालोवदाव’नामकाः आपणाः तत्र तत्र दृश्यन्ते । एतादृशेषु आपणेषु आपणिकः कोऽपि न भवति । वस्तूनां मूल्यं फलके निर्दिष्टं भवति । तदानुगुण्येन क्रेतारः धनं तत्र संस्थाप्य अभिलषितं वस्तु नयन्ति । सर्वोऽपि अत्रत्यः व्यवहारः परस्परविश्वासम् अवलम्बते । आपणिकः ग्राहकेषु विश्वसिति । ग्राहकाश्च विश्वासपात्रताम् अवश्यमेव रक्षन्ति ।

फलानि, शाकाः, मीनाः, फलरसाः इत्यादयः प्राप्तुं शक्याः एतेषु आपणेषु । आपणस्वामिनः भवन्ति कृषिकाः । वेणुनिर्मिते आपणे वस्तूनि संस्थाप्य फलके सुधाखण्डेन, अङ्गारखण्डेन च वस्तूनां मूल्यं निर्दिश्य गृहं कृषिक्षेत्रं वा गच्छन्ति स्वामिनः । क्रेतारः फलके निर्दिष्टं मूल्यं धनपात्रे संस्थाप्य गच्छन्ति । धनपात्रस्य पार्श्वे परीवर्तपात्रम् अपि भवति । ![](magazine_images/img-1667222640shops-without-shopkeepers.jpg)चत्वारिंशद्रूप्यकमितं वस्तु क्रीत्वा क्रेता पञ्चाशद् रूप्यकमितं कागदं धनपात्रे यदि स्थापयेत् तर्हि सः परीवर्तपात्रतः दश रूप्यकाणि स्वीकर्तुम् अर्हति -

एतस्याः विक्रयणपरम्परायाः पृष्ठभूमिकायां काचित् कथा एवं हि श्रूयते - पूर्वं वन्लीलुगानामकः कृषिकः स्वक्षेत्रे आकस्मिकतया अधिकां फलसमृद्धिं प्राप्तवान् । ![](magazine_images/img-1667222683nghatu-awmlo-dawr-shop-without-keeper-mizoram-1-min-640x480.jpg)ग्रामान् ग्रामान् गत्वा शाकानां विक्रयणम् असाध्यम् आसीत् । अतः सः स्वगृहात् विंशतिकिलोमीटर्दूरे स्थितस्य ऐज्वलचम्फाईमुख्यमार्गस्य पार्श्वे वेणुभिः लघ्वापणं निर्माय तत्र उपविश्य शाकानां विक्रयणाय प्रायतत । किन्तु ग्राहकाणाम् अभावात् तेन शाकान् विक्रेतुं न शक्तम् । निराशः सः शाकान् परित्यज्य विषादेन गृहं गतः । अनन्तरदिने यदा आगत्य दृष्टं तदा आपणे शाकाः न आसन् । एकस्मिन् कोणे किञ्चित् धनम् आसीत् । शाकक्रेतृभिः स्थापितं धनं तत् । एतस्मात् सन्तुष्टः सः कृषिकः अनन्तरदिने आपणे शाकान् संस्थाप्य फलके मूल्यमपि निर्दिश्य प्रतिगतः । तदनन्तरदिने तेन यथायोग्यं मूल्यं प्राप्तम् आसीत् । एवं विक्रेतृरहितस्य आपणस्य परम्परा आरब्धा । एतस्य साफल्यं दृष्ट्वा अन्ये अपि एतां शैलीम् अनुसृतवन्तः । अतः अद्यत्वे तस्मिन् राज्ये एतादृशाः आपणाः तत्र तत्र दृश्यन्ते । आ दशकद्वयात् एतादृशाः आपणाः व्यवहारं निर्वर्तयन्ति ।

देशस्य अन्येषु भागेषु अन्येषु देशेषु च एतादृशाः विक्रेतृरहिताः आपणाः क्वाचित्कतया दृश्येरन् । किन्तु मिजोरामराज्ये तु एतच्छैलीकाः आपणाः बहुत्र द्रष्टुं शक्याः । मिजोरामनाम्नि एव रामपदम् अस्ति इत्यतः रामराज्यस्य प्रतिरूपत्वेन एतादृशाः आपणाः स्वसत्तां ख्यापयन्ति इति यदि भवन्तः वदेयुः तर्हि वयमपि तत्र सहमतिं दर्शयेम एव ।

विजयतां विश्वासः । वर्धतां विश्वासार्हता ।



![](magazine_images/img-166722276107bb61b93e3696d6b4b1bbba154ed3f4-min.jpg)lekhaḥ

vikretṛrahitāḥ āpaṇāḥ

\* (saṃ) dāsaguptaḥ

\[viśvāsārhatāparirakṣaṇaṃ, viśvāsasthāpanaṃ ca utkṛṣṭajīvanasya pramukham aṅgam । samāje etadaṃśadvayaṃ yāvatā pramāṇena adhikaṃ bhavet tāvatā eva pramāṇena samājasya guṇavattā api adhikā bhavet । pūrvaṃ tu samāje viśvāsasya sthāpanaṃ tasya parirakṣaṇaṃ ca bahudhā dṛśyate sma । sā eva paramparā adyāpi vyāpakatayā apūvartate bhāratasya kasmiṃścit rājye ।\]

viśvāsārhatāparirakṣaṇaṃ, viśvāsasthāpanaṃ ca utkṛṣṭajīvanasya pramukham aṅgam । samāje etadaṃśadvayaṃ yāvatā pramāṇena adhikaṃ bhavet tāvatā eva pramāṇena samājasya guṇavattā api adhikā bhavet । pūrvaṃ tu samāje viśvāsasya sthāpanaṃ tasya parirakṣaṇaṃ ca vyāpakatayā dṛśyate sma । vacanamātre eva viśvasya dhanādikaṃ dīyate sma । dattasya vacanasya pālanāya, tannāma viśvāsapātratāyāḥ parirakṣaṇāya bahavaḥ prāṇatyāgāya api sajjāḥ bhavanti sma । adyatve tu ayaṃ viśvāsaḥ viralatayā eva dṛśyate samāje । svārthapravṛtteḥ prādhānyasya, guṇastarahrāsasya ca pariṇāmaḥ ayam । kintu ayaṃ sarvathā viluptaḥ na iti tu santoṣṭavyam । atra kiñcana udāharaṇaṃ prastūyate, yatra ca viśvāsasya eva paramaprādhānyam । kvācitkam udāharaṇaṃ tatra tatra labhyeta । etat tu vyāpakatādyotakam udāharaṇam । ataḥ eva tat atra upasthāpyate ।

yatra krayavikrayaḥ bhavet tasmin āpaṇe āpaṇasvāmī upasthitaḥ bhavet eva । anyathā tu kretum āgatāḥ janāḥ mūlyam adattvā eva vastūni nayeyuḥ । athavā alpaṃ dhanaṃ nikṣipya adhikāni vastūni nayeyuḥ । āpaṇikasya upasthitau api vyavahāre'smin vañcanā pracalati bahudhā । ataḥ āpaṇikāḥ jāgarūkāḥ bhavanti sarvadā ।

kintu āpaṇikasya anupasthitau api kraya-vikrayādikaṃ pracalati keṣucit āpaṇeṣu । tadapi bhārate eva । viśvāsānarhaṃ bhāvyeta kaiścit । kintu eṣā tu vastusthitiḥ ।

mijorām bhāratasya pūrvottarabhāgasya dakṣiṇadiśi sthitaṃ kiñcana laghurājyam । alpajanasaṅkhyāyuteṣu rājyeṣu etasya dvitīyaṃ sthānam । etasya rājadhānī aijvalam । aijvalacam-phāīrājamārge ‘nadyālovadāva’nāmakāḥ āpaṇāḥ tatra tatra dṛśyante । etādṛśeṣu āpaṇeṣu āpaṇikaḥ ko'pi na bhavati । vastūnāṃ mūlyaṃ phalake nirdiṣṭaṃ bhavati । tadānuguṇyena kretāraḥ dhanaṃ tatra saṃsthāpya abhilaṣitaṃ vastu nayanti । sarvo'pi atratyaḥ vyavahāraḥ parasparaviśvāsam avalambate । āpaṇikaḥ grāhakeṣu viśvasiti । grāhakāśca viśvāsapātratām avaśyameva rakṣanti ।

phalāni, śākāḥ, mīnāḥ, phalarasāḥ ityādayaḥ prāptuṃ śakyāḥ eteṣu āpaṇeṣu । āpaṇasvāminaḥ bhavanti kṛṣikāḥ । veṇunirmite āpaṇe vastūni saṃsthāpya phalake sudhākhaṇḍena, aṅgārakhaṇḍena ca vastūnāṃ mūlyaṃ nirdiśya gṛhaṃ kṛṣikṣetraṃ vā gacchanti svāminaḥ । kretāraḥ phalake nirdiṣṭaṃ mūlyaṃ dhanapātre saṃsthāpya gacchanti । dhanapātrasya pārśve parīvartapātram api bhavati । catvāriṃśadrūpyakamitaṃ vastu krītvā kretā pañcāśad rūpyakamitaṃ kāgadaṃ dhanapātre yadi sthāpayet tarhi saḥ parīvartapātrataḥ daśa rūpyakāṇi svīkartum arhati -

etasyāḥ vikrayaṇaparamparāyāḥ pṛṣṭhabhūmikāyāṃ kācit kathā evaṃ hi śrūyate - pūrvaṃ vanlīlugānāmakaḥ kṛṣikaḥ svakṣetre ākasmikatayā adhikāṃ phalasamṛddhiṃ prāptavān । grāmān grāmān gatvā śākānāṃ vikrayaṇam asādhyam āsīt । ataḥ saḥ svagṛhāt viṃśatikilomīṭardūre sthitasya aijvalacamphāīmukhyamārgasya pārśve veṇubhiḥ laghvāpaṇaṃ nirmāya tatra upaviśya śākānāṃ vikrayaṇāya prāyatata । kintu grāhakāṇām abhāvāt tena śākān vikretuṃ na śaktam । nirāśaḥ saḥ śākān parityajya viṣādena gṛhaṃ gataḥ । anantaradine yadā āgatya dṛṣṭaṃ tadā āpaṇe śākāḥ na āsan । ekasmin koṇe kiñcit dhanam āsīt । śākakretṛbhiḥ sthāpitaṃ dhanaṃ tat । etasmāt santuṣṭaḥ saḥ kṛṣikaḥ anantaradine āpaṇe śākān saṃsthāpya phalake mūlyamapi nirdiśya pratigataḥ । tadanantaradine tena yathāyogyaṃ mūlyaṃ prāptam āsīt । evaṃ vikretṛrahitasya āpaṇasya paramparā ārabdhā । etasya sāphalyaṃ dṛṣṭvā anye api etāṃ śailīm anusṛtavantaḥ । ataḥ adyatve tasmin rājye etādṛśāḥ āpaṇāḥ tatra tatra dṛśyante । ā daśakadvayāt etādṛśāḥ āpaṇāḥ vyavahāraṃ nirvartayanti ।

deśasya anyeṣu bhāgeṣu anyeṣu deśeṣu ca etādṛśāḥ vikretṛrahitāḥ āpaṇāḥ kvācitkatayā dṛśyeran । kintu mijorāmarājye tu etacchailīkāḥ āpaṇāḥ bahutra draṣṭuṃ śakyāḥ । mijorāmanāmni eva rāmapadam asti ityataḥ rāmarājyasya pratirūpatvena etādṛśāḥ āpaṇāḥ svasattāṃ khyāpayanti iti yadi bhavantaḥ vadeyuḥ tarhi vayamapi tatra sahamatiṃ darśayema eva ।

vijayatāṃ viśvāsaḥ । vardhatāṃ viśvāsārhatā ।
