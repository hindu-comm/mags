+++
title = "12 शारदामन्दिरस्य पुनःप्रतिष्ठापन"

+++
**शारदामन्दिरस्य** **पुनःप्रतिष्ठापनम्**

**\* अमृतपुत्रः**

\[काश्मीरपुरवासिनीत्वेन ख्यातायाः शारदायाः मन्दिरं तिष्ठति अद्यत्वे पाकाक्रान्तकाश्मीरे । नितरां शिथिलं जातम् अस्ति तत् । तदपि द्रष्टुं, तां प्रत्यक्षं नमस्कर्तुं वा न प्राप्यते अनुज्ञा भारतसञ्जातैः । अतः पाकाक्रान्त-काश्मीर-भारतयोः सीमासमीपे भारताधीनभागे शारदामन्दिरनिर्माणस्य कार्यं प्रचलति । तत्सम्बद्धं रोचकविवरणम् उपस्थाप्यते अस्मिन् लेखे ।\]

![](magazine_images/img-1667227972IMG_2430.JPG)![](magazine_images/img-1667228020Mandiram.JPG)मन्दिराणि शक्तिकेन्द्राणि यथा, तथा श्रद्धास्थानानि अपि भवन्ति । तानि सामाजिकैक्यं यथा साधयन्ति, तथा इतिहासपरम्पराणां विषये अभिमानं वर्धयन्ति अपि । मन्दिराणां निर्माणे अपि बहवः हेतवः भवन्ति । तेषु नष्टस्य वैभवस्य पुनः प्रतिष्ठा इति कश्चन विशिष्टः हेतुः । ततः आत्मसम्मानवर्धनं भवितुम् अर्हति । विविधैः आक्रामकैः भारते सहस्रशः मन्दिराणि पूर्णतया अंशतया वा ध्वंसितानि । तेषु मन्दिरेषु सामान्यानि लघूनि वा यथा, तथा महान्ति महत्त्वातिशयम् आवहन्ति अपि आसन् नैकानि । तेषु मन्दिरेषु अन्यतमम् आसीत् काश्मीरस्थं शारदामन्दिरम् ।

शारदा काश्मीरपुरवासिनी इति प्रसिद्धा । तस्याः आवासस्थलं काश्मीरम् अपि बहुभिः वैशिष्ट्यैः युक्तम् । ऋषिणा शाण्डिल्येन यत्र दर्शनं प्राप्तं, यत्र सतीदेव्याः हस्तः पतितः, यत्र च समुद्रमन्थनात् आनीतस्य अमृतस्य बिन्दुद्वयं पतितं, तत्र आसीत् शारदाविश्वविद्यालयः । स एषः विश्वविद्यालयः महत्तमत्वेन ख्यातः आसीत् । तत्रत्या किशनघाटी, गणेशघाटी चेति स्थानद्वये तपस्यां कुर्वन्ति स्म तपस्विनः । अस्मिन् विश्वविद्यालये आचार्यपदवी प्राप्यते स्म अध्येतृभिः । गच्छता कालेन बौद्धमतस्य प्रभावः समग्रे काश्मीरपरिसरे प्रवृद्धः । सम्राजः अशोकतः ललितादित्यं यावत् (सा.श.पू. २७३ - ७५३ सा.श.) सः प्रभावः आधिक्येन आसीत् । आदिशङ्कराचार्यः पुनः एकदा मूलधर्मस्य प्रतिष्ठापनं तत्र अकरोत् । तदीयः ज्येष्ठः शिष्यः सुरेश्वराचार्यः काश्मीरीयः एव ।

![](magazine_images/img-1667228061IMG_2434.JPG)त्रयोदशे शतके इस्लाममतीयैः आक्रमणं कृतम् । ततः महती हानिः सञ्जाता । किन्तु मन्दिरं स्वल्पेन वा प्रमाणेन रक्षितम् आसीत् । भारतस्य विभाजनस्य अनन्तरं तु काश्मीरस्थाः दश जनपदाः, ये अधुना अपि पाकव्याप्तकाश्मीरे एव सन्ति, तेषु स्थितं शारदायाः मूलं मन्दिरम् अपि भारतस्य नियन्त्रणात् अपगतम् । ![](magazine_images/img-1667228144LOC.jpg)यानि भीषणानि आक्रमणानि तदा अभवन् तैः बहूनि मन्दिराणि गुरुद्वाराणि च ज्वालितानि । शारदामन्दिरस्य समग्रां व्यवस्थां नन्दलालस्वामी पश्यति स्म । यदा विभाजनं जातं तदा सीमानिर्देशार्थं काचित् रेखा भारत-पाकिस्थानयोः मध्ये लिखिता । मूलं मन्दिरं तु रेखायाः अपरस्मिन् भागे अस्ति । मार्गे यः सेतुः १८७० तमे वर्षे निर्मितः सः अपि विभक्तः । अस्याः सीमारेखायाः समीपे भारतीयप्रदेशे अपि किञ्चन मन्दिरम् आसीत् । तस्य समीपे गुरुद्वारम् अपि आसीत् । उभयोः निर्माणं काष्ठैः जातम् आसीत् । तत् उभयम् अपि आक्रामकैः ज्वालितम् ।

मूलं शारदापीठं गन्तुं चत्वारः मार्गाः आसन् । तेषु यद्यपि दीर्घतमः (५० कि.मी.) तथापि अत्यन्तं प्रशस्तः आधिकारिकः च मार्गः ‘टीटवाल्’ इति स्थानात् एव आरभ्यते स्म । कश्चन पवित्रः दण्डः इतः नीयते स्म । ‘छडी मुबारक’ इति तस्य नाम । सेतोः पिधानकारणेन एषः मार्गः अवरुद्धः । तस्मिन् परिसरे सर्वत्र सैनिकानां शिबिराणि स्थापितानि अभवन् । नीलमनद्याः तीरे एव आसीत् तत् मन्दिरं गुरुद्वारं च । मूलं शारदामन्दिरं गन्तुम् असमर्थाः भग्नम् एतत् मन्दिरं दृष्ट्वा एव तुष्यन्ति स्म आ बहुभ्यः वर्षेभ्यः । अद्यत्वे तु मन्दिरपरिसरं परितः आधिक्येन सैनिकाः सन्ति, सीमासुरक्षादृष्ट्या ।

अथ कदाचित् यात्रार्थं गतवतः कांश्चन काश्मीरीयान् टीटवाल्प्रदेशे स्थानिकाः स्वागतीकृतवन्तः । ‘अपरिचितान् अस्मान् किमर्थं स्वागतीकुर्वन्ति एते ?’ इति अजानन्तः ते यात्रिणः आश्चर्येण स्तब्धाः । स्थानिकाः तु - ‘आ बहुभ्यः वर्षेभ्यः वयं प्रतीक्षायाम् आस्म भवताम् । अत्र या भूमिः अस्ति, तां भवन्तः स्वीकुर्वन्तु । अत्र शारदामन्दिरं निर्मान्तु च’’ इति अवदन् ।

सर्वमिदं स्वप्नवत् घटमानम् अवलोक्य - ‘अत्र काचित् ईश्वरेच्छा स्यात्’ इति निश्चित्य यात्रिकाः तं प्रस्तावम् अङ्गीकृतवन्तः । ‘वयं तु यात्रायां स्मः । यात्रां समाप्य आगमिष्यामः’ इति उक्त्वा २०२१ तमवर्षस्य सप्टम्बर्-मासस्य १७ दिनाङ्के ततः प्रस्थितवन्तः यात्रिकाः । तद् दिनम् आसीत् शारदाष्टमी । तेषु यात्रिषु अन्यतमः कार्यमेतत् अग्रे नयन् अस्ति कृष्णमोहनमोङ्गावर्यः ।

![](magazine_images/img-1667228249IMG-20221009-WA0010.jpg)भूमिः साधिकारं स्वीकृता । किन्तु मन्दिरं कथं निर्मातव्यम् इत्यत्र समस्याद्वयं तैः अनुभूतम् । एका समस्या तु - आर्थिकव्यवस्था कथम् इति । अपरा तु निर्माणवधिः कः इति । ‘काश्मीरीयाः वयं स्वगृहम् एव रक्षितुं न शक्तवन्तः खलु’ इति खेदः तान् अबाधत क्षणं यावत् । तदवसरे तैः शृङ्गेरीपीठं स्मृतम् । यतः इस्लाममतीयानाम् आक्रमणस्य अनन्तरं काश्मीरस्था चन्दनकाष्ठमूर्तिः शृङ्गेरीं प्रति प्रेषिता आसीत् । सा खलु अधुनापि शृङ्गेर्यां पूज्यते । अन्यच्च शृङ्गेरी शारदापीठत्वेन ख्यातम् इत्यतः मातृस्थानताम् आवहति अपि । अतः ते निश्चितवन्तः - मन्दिरनिर्माणार्थं शृङ्गेरीपीठस्य साहाय्यं मार्गदर्शनं च स्वीकरणीयम् इति । तदनु ते शृङ्गेरीं प्राप्तवन्तः ।![](magazine_images/img-1667228283SharadaVigraham3.jpeg)

दैवयोगः नाम भारतीतीर्थमहास्वामिभिः मेलनार्थं यद् दिनम् अनुमतं तद् आसीत् गुरुतृतीया । काश्मीरपरम्परायां तत् शारदायाः जन्मदिनम् । अस्मिन् दिने गृहं गृहं गत्वा शारदाचित्रं वितीर्यते स्म पूर्वकाले । मेलनान्ते शृङ्गेरीपीठेन मन्दिरनिर्माण-व्यवस्थाविषये सहकारः उद्घोषितः । मन्दिरार्थम् अपेक्षिताः शिलाः कर्णाटकराज्यस्थात् ‘मागडी’प्रदेशात् प्रेषयिष्यन्ते इति निर्णीतम् । ‘समाजात् धनसङ्कलनं भवतु । तदनन्तरमपि कापि न्यूनता भवेत् चेत् वयं द्रक्ष्यामः’ इति शृङ्गेरीपीठेन आश्वासनं दत्तम् । मेलनावसरे कश्चन संस्कृतग्रन्थः स्वामिभिः दर्शितः । सः च ग्रन्थः अपि रक्षणार्थं काश्मीरात् प्रेषितः आसीत् इति श्रूयते । रणवीरलिखितः ‘सङ्क्रान्तिव्रतकथा’नामकः अस्ति सः च ग्रन्थः ।

फेब्रवरीमासस्य (२०२२) तृतीये दिनाङ्के मन्दिरस्य वास्तुचित्रं निश्चितम् । माचर्मासस्य २७ दिनाङ्के कार्यम् आरब्धम् अपि । तस्मिन् स्थाने मन्दिरेण सह गुरुद्वारम् अपि आसीत् इत्यतः आदौ गुरुद्वारं निर्मितम् । गुरुद्वारनिर्माणविधिः तु ज्ञायते स्म इत्यतः तत्र समस्या न अनुभूता । गुरुद्वारस्य निर्माणेन समीपस्थेषु ग्रामेषु सुमहान् उत्साहः दृष्टः । तेऽपि साहाय्यं कर्तुम् अग्रे आगताः । मन्दिरस्य निर्माणम् अपि आरब्धम् ।

एतावता मन्दिरस्य दक्षिणद्वारं, भित्तयः इत्यादयः निर्मिताः सन्ति । मन्दिरस्य सङ्कल्पना - पूर्वपश्मिमोत्तर-दक्षिणदिग्भागेषु चत्वारि द्वाराणि भवेयुः, प्रत्येकं द्वारम् एकैकस्य शाङ्करमठस्य प्रातिनिध्यं कुर्यात् इति । तस्मिन् क्रमे दक्षिणद्वारं शृङ्गेरीपीठस्य प्रातिनिध्यं कुरुते । तत्तन्मठस्य घोषवाक्यं तत्तद्द्वारे भविष्यति । गर्भगृहे शारदामातुः, शङ्कराचार्यस्य, नन्दलालस्वामिनः च विग्रहाः सङ्कल्पिताः । अस्य वर्षस्य विजयदशमीम् उपलक्ष्य शृङ्गेरीपीठेन पञ्चधातुमूर्तिः अपि शारदामन्दिराय प्रदत्ता । देशस्य नानाकोणेभ्यः अर्थसाहाय्यं क्रियमाणम् अस्ति मन्दिरार्थम् ।

भारतीयानां श्रद्धास्थानस्य पुनरुज्जीवनाय क्रियमाणः अयं प्रयत्नः नितराम् अस्ति स्वागतार्हः सुखावहः च । किन्तु मूलं शारदापीठं गन्तुं न शक्यते खलु इति वेदना तु बाधते एव । तत्र गमनार्थं मन्दिरे पूजार्थं च अनुमतिं प्राप्तुं बहवः यत्नाः प्रवृत्ताः, प्रवर्तमानाः च सन्ति । भारत-पाकिस्थानयोः सर्वकारौ विभिन्नैः पत्रैः अनुरुद्धौ अनुमतये । महता यत्नेन अपि भारतसञ्जाताः पाकाक्रान्तकाश्मीरस्थं शारदामन्दिरं द्रष्टुम् अपूमतिं प्राप्तुं नार्हन्ति इत्येतत् यदा दृढं जातं तदा उपायान्तरम् आश्रयणीयम् अभवत् काश्मीरसंरक्षणव्रतैः । पाकिस्थान-सञ्जाताः तु शारदामन्दिरं प्रति गमने विशेषमनुमतिं प्राप्तुम् अर्हति स्म । अतः पाकिस्थानसञ्जाताः हिन्दवः केचन शारदा-पूजनाय प्रेरिताः । ते शारदालयं गत्वा पूजां निर्वर्तितवन्तः । एवं ७२ वर्षाणाम् अनन्तरं मूले शारदापीठे काचित् पूजा सम्पन्ना । ततः मृत्तिका प्रसादरूपेण भारतसञ्जातैः प्राप्ता च ।

भारतीयानां धार्मिकः अधिकारः अस्ति इत्यतः तीर्थयात्रार्थम् अनुमतिः देया, द्वित्रेभ्यः वा देया इत्यादिकं प्रार्थ्यमानम् अस्ति काश्मीरीयैः पण्डितैः । शारदारक्षणसमितिः (Save Sharada Commity) इत्यस्य संस्थापकः पण्डितरवीन्द्रकुमारः आ बहुभ्यः वर्षेभ्यः राज्यीय-भारतीय-अन्ताराष्ट्रीयस्तरे विषयेऽस्मिन् प्रयत्नशीलः अस्ति । अस्य प्रयत्नस्य समर्थनार्थं नैके मठाधीशाः सहकुर्वन्तः सन्ति अपि । भारतीयेभ्यः अनुमतिः न दीयते इति ज्ञात्वा हाङ्ग्काङ्ग्स्थौ सुजाता-वेङ्कटरमणौ प्रार्थितौ । तौ कृष्णगङ्गायां शारदाप्रदेशे पूजां निर्वर्तितवन्तौ ।

अस्मदीयानि श्रद्धास्थानानि अस्माभिः एव द्रष्टुं न शक्यानि इति खेदः कं न तुदेत् ? तथापि महता श्रमेण देशे सर्वत्र अटित्वा बहूनाम् उपेक्षापात्रतां गत्वा अपि ये अस्मिन् अस्मितारक्षणकार्ये लग्नाः, ते सन्ति भृशं वन्दनार्हाः । प्रतिष्ठितस्य इतिहासस्य स्मारकाणि, प्रेरणाप्रदानि च ईदृशानि सर्वाणि श्रद्धास्थानानि पुनरपि स्वतन्त्राणि वैभवयुतानि च भवेयुः इति प्रार्थयामहे ।

**![](magazine_images/img-166722832520221003_230931.jpg)सम्भाषणसन्देशस्य** **कार्यालयम्** **अक्षरं** **प्रति** **आगतौ** **प्रकल्पे** **कार्यरतौ** **शारदाभक्तौ**

संस्कृतभारत्याः कार्यकर्त्रा शेषुदोर्बाकेण सह अक्षरम् आगताभ्यां रवीन्द्रपण्डितः मोहनकृष्ण-मोङ्का इत्याभ्यां सर्वस्य अस्य प्रकल्पप्रवासस्य यत् वर्णनं कृतं तस्य आधारेण अयं लेखः सज्जीकृतः । मोङ्कावर्यः प्रत्यक्षं निर्माणस्थाने उपस्थाय कार्यपरिशीलनं कुर्वन् अस्ति । रवीन्द्रपण्डितवर्यः तु सर्वकारीयादिकार्यालयेषु पाकिस्थानस्थं मूलं शारदापीठं प्रति जनानां गमनागमनं कथम् आरभ्येत इत्यत्र दत्तावधानः युद्धरतः च अस्ति । उभयक्षेत्रे उभाभ्यां क्रियमाणं तपः न हि सरलम् । विस्तरभयात् लेखे तु सर्वम् अन्तर्भावयितुं न शक्यम् । किन्तु ताभ्यां क्रियमाणस्य कार्यस्य व्याप्तिः निश्चयेन अस्ति सुमहती । अस्मितारक्षणाय क्रियमाणं कार्यं सफलं भवतु इत्येव वक्तुं शक्नुमः वयम् ।



śāradāmandirasya punaḥpratiṣṭhāpanam

\* amṛtaputraḥ

\[kāśmīrapuravāsinītvena khyātāyāḥ śāradāyāḥ mandiraṃ tiṣṭhati adyatve pākākrāntakāśmīre . nitarāṃ śithilaṃ jātam asti tat . tadapi draṣṭuṃ, tāṃ pratyakṣaṃ namaskartuṃ vā na prāpyate anujñā bhāratasañjātaiḥ . ataḥ pākākrānta-kāśmīra-bhāratayoḥ sīmāsamīpe bhāratādhīnabhāge śāradāmandiranirmāṇasya kāryaṃ pracalati . tatsambaddhaṃ rocakavivaraṇam upasthāpyate asmin lekhe .\]

mandirāṇi śaktikendrāṇi yathā, tathā śraddhāsthānāni api bhavanti . tāni sāmājikaikyaṃ yathā sādhayanti, tathā itihāsaparamparāṇāṃ viṣaye abhimānaṃ vardhayanti api . mandirāṇāṃ nirmāṇe api bahavaḥ hetavaḥ bhavanti . teṣu naṣṭasya vaibhavasya punaḥ pratiṣṭhā iti kaścana viśiṣṭaḥ hetuḥ . tataḥ ātmasammānavardhanaṃ bhavitum arhati . vividhaiḥ ākrāmakaiḥ bhārate sahasraśaḥ mandirāṇi pūrṇatayā aṃśatayā vā dhvaṃsitāni . teṣu mandireṣu sāmānyāni laghūni vā yathā, tathā mahānti mahattvātiśayam āvahanti api āsan naikāni . teṣu mandireṣu anyatamam āsīt kāśmīrasthaṃ śāradāmandiram .

śāradā kāśmīrapuravāsinī iti prasiddhā . tasyāḥ āvāsasthalaṃ kāśmīram api bahubhiḥ vaiśiṣṭyaiḥ yuktam . ṛṣiṇā śāṇḍilyena yatra darśanaṃ prāptaṃ, yatra satīdevyāḥ hastaḥ patitaḥ, yatra ca samudramanthanāt ānītasya amṛtasya bindudvayaṃ patitaṃ, tatra āsīt śāradāviśvavidyālayaḥ . sa eṣaḥ viśvavidyālayaḥ mahattamatvena khyātaḥ āsīt . tatratyā kiśanaghāṭī, gaṇeśaghāṭī ceti sthānadvaye tapasyāṃ kurvanti sma tapasvinaḥ . asmin viśvavidyālaye ācāryapadavī prāpyate sma adhyetṛbhiḥ . gacchatā kālena bauddhamatasya prabhāvaḥ samagre kāśmīraparisare pravṛddhaḥ . samrājaḥ aśokataḥ lalitādityaṃ yāvat (sā.śa.pū. 273 - 753 sā.śa.) saḥ prabhāvaḥ ādhikyena āsīt . ādiśaṅkarācāryaḥ punaḥ ekadā mūladharmasya pratiṣṭhāpanaṃ tatra akarot . tadīyaḥ jyeṣṭhaḥ śiṣyaḥ sureśvarācāryaḥ kāśmīrīyaḥ eva .

trayodaśe śatake islāmamatīyaiḥ ākramaṇaṃ kṛtam . tataḥ mahatī hāniḥ sañjātā . kintu mandiraṃ svalpena vā pramāṇena rakṣitam āsīt . bhāratasya vibhājanasya anantaraṃ tu kāśmīrasthāḥ daśa janapadāḥ, ye adhunā api pākavyāptakāśmīre eva santi, teṣu sthitaṃ śāradāyāḥ mūlaṃ mandiram api bhāratasya niyantraṇāt apagatam . yāni bhīṣaṇāni ākramaṇāni tadā abhavan taiḥ bahūni mandirāṇi gurudvārāṇi ca jvālitāni . śāradāmandirasya samagrāṃ vyavasthāṃ nandalālasvāmī paśyati sma . yadā vibhājanaṃ jātaṃ tadā sīmānirdeśārthaṃ kācit rekhā bhārata-pākisthānayoḥ madhye likhitā . mūlaṃ mandiraṃ tu rekhāyāḥ aparasmin bhāge asti . mārge yaḥ setuḥ 1870 tame varṣe nirmitaḥ saḥ api vibhaktaḥ . asyāḥ sīmārekhāyāḥ samīpe bhāratīyapradeśe api kiñcana mandiram āsīt . tasya samīpe gurudvāram api āsīt . ubhayoḥ nirmāṇaṃ kāṣṭhaiḥ jātam āsīt . tat ubhayam api ākrāmakaiḥ jvālitam .

mūlaṃ śāradāpīṭhaṃ gantuṃ catvāraḥ mārgāḥ āsan . teṣu yadyapi dīrghatamaḥ (50 ki.mī.) tathāpi atyantaṃ praśastaḥ ādhikārikaḥ ca mārgaḥ ‘ṭīṭavāl’ iti sthānāt eva ārabhyate sma . kaścana pavitraḥ daṇḍaḥ itaḥ nīyate sma . ‘chaḍī mubāraka’ iti tasya nāma . setoḥ pidhānakāraṇena eṣaḥ mārgaḥ avaruddhaḥ . tasmin parisare sarvatra sainikānāṃ śibirāṇi sthāpitāni abhavan . nīlamanadyāḥ tīre eva āsīt tat mandiraṃ gurudvāraṃ ca . mūlaṃ śāradāmandiraṃ gantum asamarthāḥ bhagnam etat mandiraṃ dṛṣṭvā eva tuṣyanti sma ā bahubhyaḥ varṣebhyaḥ . adyatve tu mandiraparisaraṃ paritaḥ ādhikyena sainikāḥ santi, sīmāsurakṣādṛṣṭyā .

atha kadācit yātrārthaṃ gatavataḥ kāṃścana kāśmīrīyān ṭīṭavālpradeśe sthānikāḥ svāgatīkṛtavantaḥ . ‘aparicitān asmān kimarthaṃ svāgatīkurvanti ete ?’ iti ajānantaḥ te yātriṇaḥ āścaryeṇa stabdhāḥ . sthānikāḥ tu - ‘ā bahubhyaḥ varṣebhyaḥ vayaṃ pratīkṣāyām āsma bhavatām . atra yā bhūmiḥ asti, tāṃ bhavantaḥ svīkurvantu . atra śāradāmandiraṃ nirmāntu ca’’ iti avadan .

sarvamidaṃ svapnavat ghaṭamānam avalokya - ‘atra kācit īśvarecchā syāt’ iti niścitya yātrikāḥ taṃ prastāvam aṅgīkṛtavantaḥ . ‘vayaṃ tu yātrāyāṃ smaḥ . yātrāṃ samāpya āgamiṣyāmaḥ’ iti uktvā 2021 tamavarṣasya sapṭambar-māsasya 17 dināṅke tataḥ prasthitavantaḥ yātrikāḥ . tad dinam āsīt śāradāṣṭamī . teṣu yātriṣu anyatamaḥ kāryametat agre nayan asti kṛṣṇamohanamoṅgāvaryaḥ .

bhūmiḥ sādhikāraṃ svīkṛtā . kintu mandiraṃ kathaṃ nirmātavyam ityatra samasyādvayaṃ taiḥ anubhūtam . ekā samasyā tu - ārthikavyavasthā katham iti . aparā tu nirmāṇavadhiḥ kaḥ iti . ‘kāśmīrīyāḥ vayaṃ svagṛham eva rakṣituṃ na śaktavantaḥ khalu’ iti khedaḥ tān abādhata kṣaṇaṃ yāvat . tadavasare taiḥ śṛṅgerīpīṭhaṃ smṛtam . yataḥ islāmamatīyānām ākramaṇasya anantaraṃ kāśmīrasthā candanakāṣṭhamūrtiḥ śṛṅgerīṃ prati preṣitā āsīt . sā khalu adhunāpi śṛṅgeryāṃ pūjyate . anyacca śṛṅgerī śāradāpīṭhatvena khyātam ityataḥ mātṛsthānatām āvahati api . ataḥ te niścitavantaḥ - mandiranirmāṇārthaṃ śṛṅgerīpīṭhasya sāhāyyaṃ mārgadarśanaṃ ca svīkaraṇīyam iti . tadanu te śṛṅgerīṃ prāptavantaḥ .

daivayogaḥ nāma bhāratītīrthamahāsvāmibhiḥ melanārthaṃ yad dinam anumataṃ tad āsīt gurutṛtīyā . kāśmīraparamparāyāṃ tat śāradāyāḥ janmadinam . asmin dine gṛhaṃ gṛhaṃ gatvā śāradācitraṃ vitīryate sma pūrvakāle . melanānte śṛṅgerīpīṭhena mandiranirmāṇa-vyavasthāviṣaye sahakāraḥ udghoṣitaḥ . mandirārtham apekṣitāḥ śilāḥ karṇāṭakarājyasthāt ‘māgaḍī’pradeśāt preṣayiṣyante iti nirṇītam . ‘samājāt dhanasaṅkalanaṃ
bhavatu . tadanantaramapi kāpi nyūnatā bhavet cet vayaṃ drakṣyāmaḥ’ iti śṛṅgerīpīṭhena āśvāsanaṃ dattam . melanāvasare kaścana saṃskṛtagranthaḥ svāmibhiḥ darśitaḥ . saḥ ca granthaḥ api rakṣaṇārthaṃ kāśmīrāt preṣitaḥ āsīt iti śrūyate . raṇavīralikhitaḥ ‘saṅkrāntivratakathā’nāmakaḥ asti saḥ ca granthaḥ .

phebravarīmāsasya (2022) tṛtīye dināṅke mandirasya vāstucitraṃ niścitam . mācarmāsasya 27 dināṅke kāryam ārabdham api . tasmin sthāne mandireṇa saha gurudvāram api āsīt ityataḥ ādau gurudvāraṃ nirmitam . gurudvāranirmāṇavidhiḥ tu jñāyate sma ityataḥ tatra samasyā na anubhūtā . gurudvārasya nirmāṇena samīpastheṣu grāmeṣu sumahān utsāhaḥ dṛṣṭaḥ . te'pi sāhāyyaṃ kartum agre āgatāḥ . mandirasya nirmāṇam api ārabdham .

etāvatā mandirasya dakṣiṇadvāraṃ, bhittayaḥ ityādayaḥ nirmitāḥ santi . mandirasya saṅkalpanā - pūrvapaśmimottara-dakṣiṇadigbhāgeṣu catvāri dvārāṇi bhaveyuḥ, pratyekaṃ dvāram ekaikasya śāṅkaramaṭhasya prātinidhyaṃ kuryāt iti . tasmin krame dakṣiṇadvāraṃ śṛṅgerīpīṭhasya prātinidhyaṃ kurute . tattanmaṭhasya ghoṣavākyaṃ tattaddvāre bhaviṣyati . garbhagṛhe śāradāmātuḥ, śaṅkarācāryasya, nandalālasvāminaḥ ca vigrahāḥ saṅkalpitāḥ . asya varṣasya vijayadaśamīm upalakṣya śṛṅgerīpīṭhena pañcadhātumūrtiḥ api śāradāmandirāya pradattā . deśasya nānākoṇebhyaḥ arthasāhāyyaṃ kriyamāṇam asti mandirārtham .

bhāratīyānāṃ śraddhāsthānasya punarujjīvanāya kriyamāṇaḥ ayaṃ prayatnaḥ nitarām asti svāgatārhaḥ sukhāvahaḥ ca . kintu mūlaṃ śāradāpīṭhaṃ gantuṃ na śakyate khalu iti vedanā tu bādhate eva . tatra gamanārthaṃ mandire pūjārthaṃ ca anumatiṃ prāptuṃ bahavaḥ yatnāḥ pravṛttāḥ, pravartamānāḥ ca santi . bhārata-pākisthānayoḥ sarvakārau vibhinnaiḥ patraiḥ anuruddhau anumataye . mahatā yatnena api bhāratasañjātāḥ pākākrāntakāśmīrasthaṃ śāradāmandiraṃ draṣṭum apūmatiṃ prāptuṃ nārhanti ityetat yadā dṛḍhaṃ jātaṃ tadā upāyāntaram āśrayaṇīyam abhavat kāśmīrasaṃrakṣaṇavrataiḥ . pākisthāna-sañjātāḥ tu śāradāmandiraṃ prati gamane viśeṣamanumatiṃ prāptum arhati sma . ataḥ pākisthānasañjātāḥ hindavaḥ kecana śāradā-pūjanāya preritāḥ . te śāradālayaṃ gatvā pūjāṃ nirvartitavantaḥ . evaṃ 72 varṣāṇām anantaraṃ mūle śāradāpīṭhe kācit pūjā sampannā . tataḥ mṛttikā prasādarūpeṇa bhāratasañjātaiḥ prāptā ca .

bhāratīyānāṃ dhārmikaḥ adhikāraḥ asti ityataḥ tīrthayātrārtham anumatiḥ deyā, dvitrebhyaḥ vā deyā ityādikaṃ prārthyamānam asti kāśmīrīyaiḥ paṇḍitaiḥ . śāradārakṣaṇasamitiḥ (Save Sharada Commity) ityasya saṃsthāpakaḥ paṇḍitaravīndrakumāraḥ ā bahubhyaḥ varṣebhyaḥ rājyīya-bhāratīya-antārāṣṭrīyastare viṣaye'smin prayatnaśīlaḥ asti . asya prayatnasya samarthanārthaṃ naike maṭhādhīśāḥ sahakurvantaḥ santi api . bhāratīyebhyaḥ anumatiḥ na dīyate iti jñātvā hāṅgkāṅgsthau sujātā-veṅkaṭaramaṇau prārthitau . tau kṛṣṇagaṅgāyāṃ śāradāpradeśe pūjāṃ nirvartitavantau .

asmadīyāni śraddhāsthānāni asmābhiḥ eva draṣṭuṃ na śakyāni iti khedaḥ kaṃ na tudet ? tathāpi mahatā śrameṇa deśe sarvatra aṭitvā bahūnām upekṣāpātratāṃ gatvā api ye asmin asmitārakṣaṇakārye lagnāḥ, te santi bhṛśaṃ vandanārhāḥ . pratiṣṭhitasya itihāsasya smārakāṇi, preraṇāpradāni ca īdṛśāni sarvāṇi śraddhāsthānāni punarapi svatantrāṇi vaibhavayutāni ca bhaveyuḥ iti prārthayāmahe .

sambhāṣaṇasandeśasya kāryālayam akṣaraṃ prati āgatau prakalpe kāryaratau śāradābhaktau

saṃskṛtabhāratyāḥ kāryakartrā śeṣudorbākeṇa saha akṣaram āgatābhyāṃ ravīndrapaṇḍitaḥ mohanakṛṣṇa-moṅkā ityābhyāṃ sarvasya asya prakalpapravāsasya yat varṇanaṃ kṛtaṃ tasya ādhāreṇa ayaṃ lekhaḥ sajjīkṛtaḥ . moṅkāvaryaḥ pratyakṣaṃ nirmāṇasthāne upasthāya kāryapariśīlanaṃ kurvan asti . ravīndrapaṇḍitavaryaḥ tu sarvakārīyādikāryālayeṣu pākisthānasthaṃ mūlaṃ śāradāpīṭhaṃ prati janānāṃ gamanāgamanaṃ katham ārabhyeta ityatra dattāvadhānaḥ yuddharataḥ ca asti . ubhayakṣetre ubhābhyāṃ kriyamāṇaṃ tapaḥ na hi saralam . vistarabhayāt lekhe tu sarvam antarbhāvayituṃ na śakyam . kintu tābhyāṃ kriyamāṇasya kāryasya vyāptiḥ niścayena asti sumahatī . asmitārakṣaṇāya kriyamāṇaṃ kāryaṃ saphalaṃ bhavatu ityeva vaktuṃ śaknumaḥ vayam .
