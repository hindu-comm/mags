+++
title = "04 ४५०० वर्षेभ्यः पूर्वं निर्मितं"

+++
४५०० **वर्षेभ्यः** **पूर्वं** **निर्मितं** **सूर्यमन्दिरम्**

![](magazine_images/img-1667223331suryamandiram.jpeg)ईजिप्तदेशस्य पुरातत्त्वविभागेन अद्यत्वे प्राचीनः कश्चन सूर्यदेवालयः अन्विष्टः अस्ति उत्खननावसरे । अयं च देवालयः ४५०० वर्षेभ्यः पूर्वं निर्मितः आसीत् इति अभिप्रयन्ति ईजिप्तीयाः पुरातत्त्वविभागीयाः अधिकारिणः ।

ईजिप्तस्य राजधान्याः काहिरातः दक्षिणदिशि अबसीरप्रदेशे प्राप्तम् एतत् सूर्यमन्दिरं पञ्चमसाम्राज्यस्य षष्ठराजस्य काले (सा.श.पू. २४५७-२३२३) आसीत् प्रायः इति वदन्ति इतिहासज्ञाः । इतिहासग्रन्थेषु षण्णां सूर्यमन्दिराणाम् उल्लेखः प्राप्यते । तेषु द्वे एव मन्दिरे प्राप्ते अद्यावधि ।

इटालियन्-पोलिश्-पुरातत्त्वशास्त्रज्ञैः एषः उत्खननप्रकल्पः निरुह्यते । अपक्वेष्टिकाभिः निर्मितानि पात्रादीनि अपि अत्र प्राप्तानि सन्ति । तानि पूजादिनिर्वर्तनाय उपयुज्यमानानि भवेयुः इति अभिप्रयन्ति विशेषज्ञाः ।



4500 varṣebhyaḥ pūrvaṃ nirmitaṃ sūryamandiram

ījiptadeśasya purātattvavibhāgena adyatve prācīnaḥ kaścana sūryadevālayaḥ anviṣṭaḥ asti utkhananāvasare । ayaṃ ca devālayaḥ 4500 varṣebhyaḥ pūrvaṃ nirmitaḥ āsīt iti abhiprayanti ījiptīyāḥ purātattvavibhāgīyāḥ adhikāriṇaḥ ।

ījiptasya rājadhānyāḥ kāhirātaḥ dakṣiṇadiśi abasīrapradeśe prāptam etat sūryamandiraṃ pañcamasāmrājyasya ṣaṣṭharājasya kāle (sā.śa.pū. 2457-2323) āsīt prāyaḥ iti vadanti itihāsajñāḥ । itihāsagrantheṣu ṣaṇṇāṃ sūryamandirāṇām ullekhaḥ prāpyate । teṣu dve eva mandire prāpte adyāvadhi ।

iṭāliyan-poliś-purātattvaśāstrajñaiḥ eṣaḥ utkhananaprakalpaḥ niruhyate । apakveṣṭikābhiḥ nirmitāni pātrādīni api atra prāptāni santi । tāni pūjādinirvartanāya upayujyamānāni bhaveyuḥ iti abhiprayanti viśeṣajñāḥ ।
