+++
title = "02 सम्पादकीयम् निर्बाधः अवसरः स्य"

+++
सम्पादकीयम्

**निर्बाधः** **अवसरः** **स्यात्**

मासेऽस्मिन् शारदादेवालयसम्बद्धः विशेषलेखः कश्चन प्रकाश्यमानः अस्ति । काश्मीरपुरवासिनीत्वेन ख्यातायाः शारदाम्बायाः मन्दिरं तु द्रष्टुं शारदां पूजयितुं वा भारतसञ्जाताः वयं न शक्नुमः । यतः तत् मन्दिरं तिष्ठति पाकाक्रान्ते काश्मीरे । एतं विषादं किञ्चित्प्रमाणेन वा निवारयितुं भारताधीनायां भूमौ नूत्नं शारदामन्दिरं निर्मीयमाणम् अस्ति । मूलमन्दिरस्य यः वैशिष्ट्यातिशयः, सः अस्य नूतनमन्दिरस्य तु भवितुं न अर्हेत् एव । तथापि एतत् काश्मीरभूमौ एव निर्मास्यते इत्यतः काश्मीरपुरवासिनीत्वं भागशः वा सिद्धं भवेत् ।

![](magazine_images/img-16672216612018_12$largeimg04_Tuesday_2018_230835966.jpg)भारतीयानां बहूनि श्रद्धास्थानानि भारतात् बहिः सन्ति । तेषु केषाञ्चित् दर्शनं कष्टेन वा प्राप्तुं शक्यम् । किन्तु अन्येषां केषाञ्चित् तु दर्शनम् एव न सम्भवति । तादृशेषु शारदामन्दिरम् अपि अन्यतमम् ।

अयोध्यायां राममन्दिरनिर्माणावसरे शारदापीठस्यापि मृत्तिका आनायिता । पाकाक्रान्तकाश्मीरे स्थितात् शारदामन्दिरात् मृत्तिकायाः आनयनं सरलं न आसीत् । चीनदेशस्य पौरत्वोपेतः जनः पाकाक्रान्तकाश्मीरं प्रवेष्टुम् अर्हति स्म । वेङ्कटरमणवर्यः तत्पत्नी च चीनपौरत्वं प्राप्तवन्तौ आस्ताम् । तौ हाङ्ग्काङ्गमार्गेण मुजफ्फराबादं प्राप्य शारदापीठं गत्वा पूजां निर्वर्त्य ततः मृत्तिकाम् आनीतवन्तौ । एवं महता प्रयत्नेन शारदापूजा
निर्वर्तिता तत्र ।

स्वश्रद्धास्थानेषु पूजां निर्वर्तयितुं भवेत् एव सर्वस्यापि अधिकारः । स च मूलभूताधिकारत्वेन परिगण्यते । किन्तु बहुत्र एतस्य अधिकारस्य उपयोगाय अवसरः न प्राप्यते । अत्र कारणानि भवितुम् अर्हन्ति अनेकानि । किन्तु कारणानि यानि कानिचित् स्युः चेदपि मूलभूताधिकारस्य निराकरणं सर्वथा अनुचितम् । श्रद्धाकेन्द्राणां दर्शनाय, तत्र पूजायाः निर्वर्तनाय च निर्बाधः अवसरः अवश्यमेव भवेत् ।





sampādakīyam

nirbādhaḥ avasaraḥ syāt

māse'smin śāradādevālayasambaddhaḥ viśeṣalekhaḥ kaścana prakāśyamānaḥ asti । kāśmīrapuravāsinītvena khyātāyāḥ śāradāmbāyāḥ mandiraṃ tu
draṣṭuṃ śāradāṃ pūjayituṃ vā bhāratasañjātāḥ vayaṃ na śaknumaḥ । yataḥ tat mandiraṃ tiṣṭhati pākākrānte kāśmīre । etaṃ viṣādaṃ kiñcitpramāṇena vā nivārayituṃ bhāratādhīnāyāṃ bhūmau nūtnaṃ śāradāmandiraṃ nirmīyamāṇam asti । mūlamandirasya yaḥ vaiśiṣṭyātiśayaḥ, saḥ asya nūtanamandirasya tu bhavituṃ na arhet eva । tathāpi etat kāśmīrabhūmau eva nirmāsyate ityataḥ kāśmīrapuravāsinītvaṃ bhāgaśaḥ vā siddhaṃ bhavet ।

bhāratīyānāṃ bahūni śraddhāsthānāni bhāratāt bahiḥ santi । teṣu keṣāñcit darśanaṃ kaṣṭena vā prāptuṃ śakyam । kintu anyeṣāṃ keṣāñcit tu darśanam eva na sambhavati । tādṛśeṣu śāradāmandiram api anyatamam ।

ayodhyāyāṃ rāmamandiranirmāṇāvasare śāradāpīṭhasyāpi mṛttikā ānāyitā । pākākrāntakāśmīre sthitāt śāradāmandirāt mṛttikāyāḥ ānayanaṃ saralaṃ na āsīt । cīnadeśasya pauratvopetaḥ janaḥ pākākrāntakāśmīraṃ praveṣṭum arhati sma । veṅkaṭaramaṇavaryaḥ tatpatnī ca cīnapauratvaṃ prāptavantau āstām । tau hāṅgkāṅgamārgeṇa mujaphpharābādaṃ prāpya śāradāpīṭhaṃ gatvā pūjāṃ nirvartya tataḥ mṛttikām ānītavantau । evaṃ mahatā prayatnena śāradāpūjā nirvartitā tatra ।

svaśraddhāsthāneṣu pūjāṃ nirvartayituṃ bhavet eva sarvasyāpi adhikāraḥ । sa ca mūlabhūtādhikāratvena parigaṇyate । kintu bahutra etasya adhikārasya upayogāya avasaraḥ na prāpyate । atra kāraṇāni bhavitum arhanti anekāni । kintu kāraṇāni yāni kānicit syuḥ cedapi mūlabhūtādhikārasya nirākaraṇaṃ sarvathā anucitam । śraddhākendrāṇāṃ darśanāya, tatra pūjāyāḥ nirvartanāya ca nirbādhaḥ avasaraḥ avaśyameva bhavet ।
