+++
title = "08 गुडाकेशः लक्ष्मणः * (सं) श्रीर"

+++
**गुडाकेशः** **लक्ष्मणः**

**\* (सं) श्रीरामः**

श्रीरामस्य वनवासे प्रथमं दिनम् । श्रीरामः  सीता च रात्रौ निद्रां कृतवन्तौ । तयोः रक्षणार्थं लक्ष्मणः निद्रां विना स्थितवान् आसीत् । अग्रजविषये लक्ष्मणस्य श्रद्धां दृष्ट्वा सन्तुष्टा निशादेवी प्रत्यक्षा भूत्वा ‘‘वत्स ! भवतः भ्रातृसेवां दृष्ट्वा अहं नितरां![](magazine_images/img-1667226124Balmodini2.jpg) सन्तुष्टा अस्मि । वरं पृच्छतु भवान्’’ इति उक्तवती ।

तदा लक्ष्मणः सविनयं निशादेवीम् उक्तवान् - ‘‘वनवासस्य सुदीर्घे काले एवमेव सीतारामयोः रक्षां कर्तुम् इच्छामि । परन्तु द्वित्रदिनेभ्यः परं निद्रा मां बाधेत । सम्पूर्णे वनवाससमये अल्पा अपि निद्रा मां यथा न बाधेत तथा वरं ददातु भवती’’ इति ।

एतत् श्रुत्वा निशादेवी अवदत् - ‘‘एतादृशं वरं दातुम् अहं शक्नोमि । परन्तु किञ्चन निबन्धनं वर्तते । वरबलकारणतः भवान् निद्राम् अकृत्वा स्थातुं शक्नुयात् । किन्तु नियमः यत् भवता यावती निद्रा त्यज्येत तावतीं निद्राम् अन्यः कश्चित् स्वीकुर्यात् । यदि निद्रां स्वीकर्तुं कोऽपि न लभ्येत तर्हि मया वरः दातुं न शक्यः’’ इति ।

तदा लक्ष्मणः अवदत् - ‘‘मम पत्नी ऊर्मिला मया त्यक्तां निद्रां स्वीकर्तुम् अर्हति । कृपया भवती एव मत्प्रतिनिधित्वेन तां पृच्छतु । मया तु अहोरात्रम् अत्र रक्षणकार्यं करणीयम् । अतः अहम् इतः क्वापि गन्तुं न अर्हामि’’ इति ।

ततः निशादेवी ऊर्मिलायाः समीपं गतवती । प्रवृत्तां घटनां सर्वाम् अपि सा ताम् उक्तवती । ऊर्मिला सीतायाः अनुजा । सीतायाः यादृशी पतिभक्तिः तादृशी एव पतिभक्तिः ऊर्मिलायाः अपि । अतः सा निशादेव्याः प्रस्तावं ससन्तोषम् अङ्गीकृतवती ।

‘‘पत्युः निद्राम् अहं स्वीकरिष्यामि । मम पतिः लक्ष्मणः देवरवर्यस्य यातुः च रक्षणं निश्चिन्ततया विना लोपं करोतु नाम’’ इति उक्तवती । निशादेवी ‘‘तथास्तु’’ इति उक्त्वा ततः अदृश्यतां गता ।

तदनन्तरं चतुर्दश वर्षाणि यावत् ऊर्मिला निरन्तरं निद्रां कृतवती । लक्ष्मणः रात्रिसमये जागरितः सन् सीतारामयोः रक्षणम् अकरोत् । गुडाका नाम निद्रा । निद्रायाः ईशः गुडाकेशः । अतः एव लक्ष्मणः गुडाकेशः इति प्रसिद्धः जातः ।



guḍākeśaḥ lakṣmaṇaḥ

\* (saṃ) śrīrāmaḥ

śrīrāmasya vanavāse prathamaṃ dinam । śrīrāmaḥ  sītā ca rātrau nidrāṃ kṛtavantau । tayoḥ rakṣaṇārthaṃ lakṣmaṇaḥ nidrāṃ vinā sthitavān
āsīt । agrajaviṣaye lakṣmaṇasya śraddhāṃ dṛṣṭvā santuṣṭā niśādevī pratyakṣā bhūtvā ‘‘vatsa ! bhavataḥ bhrātṛsevāṃ dṛṣṭvā ahaṃ nitarāṃ santuṣṭā asmi । varaṃ pṛcchatu bhavān’’ iti uktavatī ।

tadā lakṣmaṇaḥ savinayaṃ niśādevīm uktavān - ‘‘vanavāsasya sudīrghe kāle evameva sītārāmayoḥ rakṣāṃ kartum icchāmi । parantu dvitradinebhyaḥ paraṃ nidrā māṃ bādheta । sampūrṇe vanavāsasamaye alpā api nidrā māṃ yathā na bādheta tathā varaṃ dadātu bhavatī’’ iti ।

etat śrutvā niśādevī avadat - ‘‘etādṛśaṃ varaṃ dātum ahaṃ śaknomi । parantu kiñcana nibandhanaṃ vartate । varabalakāraṇataḥ bhavān nidrām akṛtvā sthātuṃ śaknuyāt । kintu niyamaḥ yat bhavatā yāvatī nidrā tyajyeta tāvatīṃ nidrām anyaḥ kaścit svīkuryāt । yadi nidrāṃ svīkartuṃ ko'pi na labhyeta tarhi mayā varaḥ dātuṃ na śakyaḥ’’ iti ।

tadā lakṣmaṇaḥ avadat - ‘‘mama patnī ūrmilā mayā tyaktāṃ nidrāṃ svīkartum arhati । kṛpayā bhavatī eva matpratinidhitvena tāṃ pṛcchatu । mayā tu ahorātram atra rakṣaṇakāryaṃ karaṇīyam । ataḥ aham itaḥ kvāpi gantuṃ na arhāmi’’ iti ।

tataḥ niśādevī ūrmilāyāḥ samīpaṃ gatavatī । pravṛttāṃ ghaṭanāṃ sarvām api sā tām uktavatī । ūrmilā sītāyāḥ anujā । sītāyāḥ yādṛśī patibhaktiḥ tādṛśī eva patibhaktiḥ ūrmilāyāḥ api । ataḥ sā niśādevyāḥ prastāvaṃ sasantoṣam aṅgīkṛtavatī ।

‘‘patyuḥ nidrām ahaṃ svīkariṣyāmi । mama patiḥ lakṣmaṇaḥ devaravaryasya yātuḥ ca rakṣaṇaṃ niścintatayā vinā lopaṃ karotu nāma’’ iti uktavatī । niśādevī ‘‘tathāstu’’ iti uktvā tataḥ adṛśyatāṃ gatā ।

tadanantaraṃ caturdaśa varṣāṇi yāvat ūrmilā nirantaraṃ nidrāṃ kṛtavatī । lakṣmaṇaḥ rātrisamaye jāgaritaḥ san sītārāmayoḥ rakṣaṇam akarot । guḍākā nāma nidrā । nidrāyāḥ īśaḥ guḍākeśaḥ । ataḥ eva lakṣmaṇaḥ guḍākeśaḥ iti prasiddhaḥ jātaḥ ।
