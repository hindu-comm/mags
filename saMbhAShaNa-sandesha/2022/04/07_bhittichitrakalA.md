+++
title = "07 भित्तिचित्रकला "

+++
भित्तिचित्रकला

![](magazine_images/img-16570905458.jpg)



प्रभावः, प्रसिद्धिः, पुरातनत्वं, वैशाल्यं, सौन्दर्यम् इत्यादिभिः गुणैः भारतीयानि मन्दिराणि सम्पद्भरितानि सन्ति । केषुचित् मन्दिरेषु उपर्युक्तेषु बहवः गुणाः युगपत् अपि द्रष्टुं शक्याः । क्वचित् अद्भुतं शिल्पं, क्वचित् गूढानि रहस्यानि, कानिचित् स्वतन्त्रतया निर्मितानि, कानिचित् परस्परसम्बद्धानि, केषाञ्चित् विभिन्नवर्णाः पाषाणाः, केषाञ्चित् भित्तयः वर्णमयाः इत्येवं महत् वैविध्यं मन्दिरेषु पुरातनभवनेषु च वयं द्रष्टुम् अर्हामः । तत्र काचित् भित्तिचित्रकला विशिष्यते । सा च केरलीया । पल्लवानां प्रभावः अस्यां कलायां दृश्यते आधिक्येन । सप्तमे शतके प्राप्तजन्मा एषा कला सप्तदशाष्टादशशतकयोः आधिक्येन विकसिता आसीत् ।

अस्याः कलायाः मूलं ‘कुलार्णवतन्त्र’नामके तान्त्रिकग्रन्थे अस्ति । तस्य ग्रन्थस्य सिद्धान्तानुगुणं शरीरं मन्दिरं च समम् । अतः यथा शरीरस्य अलङ्करणं क्रियते तथा मन्दिरस्य अपि करणीयम् । सोऽयम् अलङ्कारः प्राणिपक्षिपुष्पादीनां चित्रैः क्रियते । किन्तु मुख्यतया तत्र भवति काचित् देवता । ग्रन्थस्थान् उपद्विसहस्रान् ध्यानश्लोकान् आधृत्य एषा कला विकासिता । ध्यानश्लोकेषु देवतानां भावाः, रसाः, शस्त्राणि, वाहनानि, गुणधर्माः, वर्णाः इत्यादयः स्फुटतया वर्णिताः सन्ति । प्रत्येकं देवतायाः भेदाः एतैः अंशैः अवबोद्धुं शक्याः । सत्सु बहुषु वर्णेषु उपलब्धेषु रक्तः, पीतः, हरितः, श्वेतः, कृष्णः चेति पञ्च वर्णाः मुख्यतया उपयुज्यन्ते एतेषु भित्तिचित्रेषु ।



![](magazine_images/img-16570906004.jpg)

केरलेषु अस्याः कलायाः उपासकाः शिल्परत्नं, धर्मोत्तरपुराणं च अनुसरन्ति । तत्र तु गरुकुलानि एव सन्ति एतस्याः कलायाः पाठनार्थं संरक्षणार्थं च । गुरुकुलेषु अध्येतॄणाम् अध्यापयितॄणां च सङ्ख्या अस्ति महती । सर्वेऽपि समानग्रन्थम् आश्रित्य पाठयन्ति इत्यतः सत्यपि आकारवर्णस्थानादिभेदे, सर्वासां देवतानां गात्रप्रमाणं सर्वत्र साम्यम् आवहति । गुरुकुलेषु वर्णनिर्माणं, कूर्चाः, वर्णप्रकाराः, चित्रलेखनपद्धतिः इत्येवं बहवः अंशाः बोध्यन्ते । अधुना तु वस्त्रेषु, कागदेषु चापि एतानि चित्राणि आलिख्यन्ते । किन्तु मूलतः तु एषा भित्तिचित्रकला एव ।













![](magazine_images/img-16570907191.jpg)गुरुकुलेषु कठोरा दिनचर्या अनुशासनं च पाल्यते । सामान्यं जीवनं, मन्दिरात् प्राप्यमाणः सात्त्विकः भोजनप्रसादः इत्येतत् मनसः बुद्धेः च संस्कारं करोति । अस्यां कलायां बुद्धितः अपि आत्मनः सम्बन्धः आधिक्येन अस्ति इति कलाविदां नीतिः धारणा च । एषा चित्रकला नाम काचित् ध्यानसाधना इति अभिप्रयन्ति ते । अतः कृतियुक्तः प्रत्यक्षाभ्यासः गुरोः उपस्थितौ एव कार्यते गुरुकुलेषु । गुरोः प्रत्यक्षमार्गदर्शनेन सूक्ष्माः अपि अंशाः बुद्धिं प्रविशन्ति, न किमपि च्युतं भवति । अत्र कृतिमात्रपरत्वं भवति इति न । सर्वेण अपि कलासाधकेन पौराणिकं साहित्यम् अनिवार्यतया पठनीयम् एव भवति । ततः एव देवतानां नानाकथाः प्रसङ्गाः च तैः ज्ञायन्ते । गुरुणा बोधिते अपि स्वदृष्ट्या सर्वाः देवताः असकृत् द्रष्टव्याः भवन्ति शिष्यैः । चित्रलेखने तस्मात् महत् एव साहाय्यं भवति । एतां कलाम् आत्मसात्कृतवतां काचित् सुस्पष्टा धारणा अस्ति - ‘एषा कला नाम महत् उत्तरदायित्वम्’ इति । अतः कलायाः मूलसिद्धान्तान् अबाधयन्तः, कर्तव्यबोधरूपेण कलायाः विकसने बद्धादराः भवन्ति आराधकाः । तेन ‘भित्तिः’ इत्यस्मात् बहिः आगत्य एषा कला अन्येषु अधिकरणेषु अपि विकसिता अस्ति । वर्णेन चित्रलेखनात् भिन्ना, वज्रचूर्णेन (सिमेण्ट्) निर्मितायां भित्तौ उत्करणेन अपि पौराणिककथाप्रसङ्गानां प्रदर्शनं कलायाः नूतनं मुखम् आविष्करोति इव । अग्रे एताम् उत्करणकलाम् उपयुज्य अन्यदपि भित्तिशिल्पं कलाविद्भिः विरचितं दृश्यते बहुत्र । एवंरीत्या मन्दिरात् बहिः गतायाः अस्याः कलायाः विश्वसञ्चारः आरब्धः इति विशालं चिन्तनं कुर्वन्ति साधकाः ।







![](magazine_images/img-16570908534.jpg)एतां कलां जीवनलक्ष्यरूपेण स्वीकृतवतः युवकलाविदः पृच्छामः चेत् - ‘‘आश्रयं, मूल्यं, धनम् इत्यादि विना अपि महत् सुखम् अस्माभिः प्राप्यते । अस्यां कलायां समर्पणभावः दृढविश्वासः च अनिवार्यौ । तेन एव दिव्यतायाः आस्वादनं कर्तुं शक्यम्’’ इति कथयन्ति ते ।

‘‘सूक्ष्मातिसूक्ष्मं विषयं चित्रे आविष्कुर्वन्ति भवन्तः । तत्सर्वं के पश्यन्ति ? तावान् परिश्रमः निरर्थकः इति न भासते किं दर्शकान् विना ?’’ इति पृष्टे कलाकारस्य उत्तरं यत् प्राप्तं तदस्ति परमसत्यं शास्त्र-सम्मतं च । उत्तररूपेण विष्णुधर्मोत्तरपुराणस्थं विचारं सः वदति - ‘‘आचार्याः सूक्ष्मतां पश्यन्ति, पण्डिताः तु वर्णच्छटाः अवलोकन्ते । महिलानाम् आकर्षणकेन्द्रं भवति चित्रस्थानि आभरणानि । अन्ये सामान्याः जनाः तु वर्णसङ्गतिं पश्यन्ति । अतः सर्वस्य अपि द्रष्टुः कृते चित्रेषु एकैकः अंशः तु अस्ति एव । अस्माभिः तु कलारक्षणार्थं कर्तव्यभावेन लिख्यन्ते चित्राणि । चित्रस्य यथापेक्षं पूर्तिः एव समाधानम् । सा एव साधना’’ इति ।

न कापि कला तपस्यां विना जीवति । भित्तिकला अपि तासु अन्यतमा । गुरुकुलेषु अधीत्य स्वीयां साधनां कुर्वन्तः अन्यान् अपि बहून् छात्रान् कर्तव्यैकबुद्ध्या कलारक्षणहेतुना पाठयन्तः सन्ति बहवः चित्रकाराः एते । अतः एव कलाकाराः, तेषां कल्पनाविस्तारः च वृद्धिं प्राप्नुवन्तः सन्ति । मन्दिराणां सौन्दर्यवृद्धिः, पौराणिककथानां चित्ररूपदर्शनम् इत्यादयः अनेके लाभाः गौणाः, मुख्यं तु अस्ति भारतीयकलायाः परम्परारक्षणार्थं क्रियमाणः सश्रद्धः यत्नः । धन्या सा कला । धन्याश्च ते संरक्षकाः ।






