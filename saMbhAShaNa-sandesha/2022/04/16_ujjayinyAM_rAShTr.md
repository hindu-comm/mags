+++
title = "16 उज्जयिन्यां राष्ट्रियसंस्कृतचल"

+++
**उज्जयिन्यां राष्ट्रियसंस्कृतचलचित्रोत्सवः**

**![](magazine_images/img-1657092371SamsktrachalanachitrotsavaUjjain.jpeg)**

उज्जयिनीस्थः महर्षिपाणिनिसंस्कृतवैदिकविश्वविद्यालयः, कालिदाससंस्कृतअकादमी, मध्यप्रदेशसंस्कृतिपरिषद् इत्येतेषां संयुक्ताश्रये राष्ट्रियसंस्कृतचलचित्रोत्सवस्य शुभारम्भः जातः । अस्य उद्घाटनकार्यक्रमे मध्यप्रदेशस्य उच्चशिक्षामन्त्री डॉ.मोहनयादवमहोदयः मुख्यातिथिरूपेण समुपस्थितः आसीत् । कार्यक्रमस्य अध्यक्षत्वं म.प.सं.वै. विश्वविद्यालयस्य कुलपतिः आचार्यः विजयकुमारमेनन्वर्यः निरवहत् । कार्यक्रमस्य समन्वयकौ आस्तां डॉ. सन्तोषपण्ड्यः, डॉ. दिलीपसोनी च । चलचित्रोत्सवे आदिशङ्कराचार्यः, प्रियमानसम्, अनुरक्तिः, मधुस्मितम्, प्रतिकृतिः, भगवद्गीता, मुद्राराक्षसम् इत्येतेषां प्रदर्शनं जातम् । उच्चशिक्षामन्त्रिणा डॉ. मोहनयादवमहोदयेन उद्घोषितं यत् कालिदासीयं विक्रमादित्यम् अधिकृत्य संस्कृतचलचित्रनिर्माणस्य कार्ययोजना करिष्यते इति । अनन्तरं विश्वविद्यालयस्य कुलपतिना विजयकुमारवर्येण उद्बोधनं कृतम् । कार्यक्रमस्य सञ्चालनं धन्यवादार्पणञ्च डॉ. उपेन्द्रभार्गवेण कृतम् । समापनकार्यक्रमे कुलपतिना उद्घोषितं ‘प्रतिकृति’-नामकं चलचित्रं सर्वश्रेष्ठपुरस्कारार्हम् इति । संस्कृतचलचित्रोत्सवे अध्यापकाः, छात्राः, सामाजिकजनाः, रङ्गकर्मिकाश्च चलचित्राणि संवीक्ष्य सुखदाम् अनुभूतिम् प्राप्तवन्तः ।



**सोलापुरे कार्यकर्तॄणाम् अभ्यासवर्गः**

फेब्रवरीमासस्य 27 तमे दिनाङ्के सोलापुरजनपदीयः कार्यकर्तॄणाम् अभ्यासवर्गः सद्यस्कमार्गेण सम्पन्नः । कार्यक्रमस्य सूत्रसञ्चालनं सौ.अश्विनीकुलकर्णी अकरोत् । संस्कृतभारत्याः आयामाः, सरलापरीक्षायोजना, पत्रालयीयपरीक्षागीताशिक्षणादयः, कार्यकर्तृलक्षणम् इत्यादयः विषयाः तत्र प्रस्तुताः । ना.पा.देशपाण्डेवर्येण समारोपोद्बोधनं कृतम् । धन्यवादज्ञापनम् आनन्देन कृतम्



**विजयवाटिकायां प्रान्तसमित्याः मेलनम्**

![](magazine_images/img-1657092178Vijayavatikabaithak.jpeg)फेब्रवरीमासस्य 28 तमे दिनाङ्के प्रान्तसमित्याः मासिकमेलनम् आन्ध्रप्रदेशे विजयवाटिकायां संवृत्तम् । मेलने निर्णयः कृतः यत् सर्वेषु जनपदस्तरेषु बालकेन्द्राणि, पत्राचारशिक्षणकेन्द्राणि, गीताशिक्षणकेन्द्राणि च चालनीयानि, तदर्थं बालकेन्द्रादिशिक्षकाणां दिनद्वयात्मकं प्रशिक्षणं मार्च-एप्रिल्-मासयोः आयोजनीयम् इति । विद्यालयेषु सरलाकेन्द्राणां वर्धनाय प्रचारः सम्पर्कश्च करणीयः इत्यपि चिन्तितम् । विजयवाटिकायां निर्मास्यमाणस्य कार्यालयस्य निमित्तं धनसङ्ग्रहः करणीयः इति चर्चा जाता । मेलने पञ्चदश जनाः उपस्थिताः ।







**दोड्डबल्लापुरनगरे सम्भाषणशिबिरम्**

**![](magazine_images/img-1657092260Doddaballapurashibiram.jpg)**फेब्रवरीमासस्य पञ्चमदिनाङ्कतः पञ्चदशदिनाङ्कपर्यन्तं दोड्डबल्लापुरनगरे, खिल्लेवेणुगोपालस्वामिदेवालये सम्भाषणशिबिरं प्राचलत् । अस्य समारोपकार्यक्रमे देवालयस्य अध्यक्षः हेमराजुमहोदयः अध्यक्षस्थानम् अलङ्कृतवान् । तुमकूरुविभागसंयोजकः तिम्मण्णभट्टः मुख्यातिथिभाषणम् अकरोत् । बेङ्गलूरुग्रामजनपदसंयोजकः भास्करः शिबिरं चालितवान् । ज्योत्स्ना शिबिरस्य आयोजिका आसीत् । विंशत्यधिकाः शिक्षार्थिनः शिबिरे भागम् अवहन् ।





**भोपालपरिसरे राज्यस्तरीयाः शास्त्रस्पर्धाः**

मध्यप्रदेशे भोपालपरिसरे राज्यस्तरीयाः शास्त्रीयस्पर्धाः प्रवृत्ताः । तत्र उज्जयिनीस्थस्य म.पा.सं.वै.विश्वविद्यालयस्य पञ्च छात्राः प्रथमस्थानम् अवाप्तवन्तः । विश्वविद्यालयस्य कुलपतिः विजयकुमारमेननमहोदयः एतान् छात्रान् अभिनन्दितवान् । छात्रदलप्रमुखः आसीत् डा. शैलेन्द्रकुमारपाण्डेयः ।



**रत्नगिरीयोपकेन्द्रस्य नामकरणम्**

![](magazine_images/img-1657092296KKSURatnagirikendram.jpeg)रत्नगिरौ संस्थापितस्य क.कु.का.संस्कृतविश्वविद्यालयस्य उपकेन्द्रस्य नामकरणसमारोहः माघकृष्णैकादश्यां (फेब्रवरीमासस्य 27 तमे दिनाङ्के) सम्पन्नः । महाराष्ट्रसर्वकारस्य उच्चशिक्षणतन्त्रशिक्षणमन्त्रिणः मान्यस्य उदयसामन्तमहाभागस्य आतिथ्ये, विश्वविद्यालयस्य कुलगुरोः पेन्नामधुसूदनवर्यस्य आध्यक्ष्ये च अस्य उपकेन्द्रस्य ‘भारतरत्न-डॉ. पाण्डुरङ्गवामनकाणेसंस्कृताध्ययनकेन्द्रम्’ इति नाम कृतम् । ज्येष्ठसंस्कृतविद्वान् विनायकपोखरणकरः, युवसंस्कृतविद्वांसौ प्रियव्रतपाटील-तन्मयहर्डीकरौ, बालसंस्कृतविद्वान् माधवामशेकरः च अवसरेऽस्मिन् सभाजिताः ।







**अक्षरकेन्द्रस्य सम्भाषणवर्गौ सम्पन्नौ**

माचर्मासे प्रवृत्तयोः ‘अक्षर’केन्द्रस्य दशदिनात्मकसंस्कृतसम्भाषणवर्गयोः समारोपः शनिवासरे द्वादशदिनाङ्के संपन्नः । वर्गौ श्रीमती प्रतिभा, कुमारी स्वातिरेखा च चालितवत्यौ । समारोपे संस्थायाः ज्येष्ठौ दत्तात्रेयवज्रळ्ळिमहोदयः, श्रीमतीभगिनी च आगत्य वर्गार्थिनः संस्कृतभारत्याः कार्यविषये, प्रकल्पानां विषये च मार्गदर्शनं कृतवन्तौ । वर्गद्वये सप्तत्यधिकाः वर्गार्थिनः भागम् अवहन् ।



**हलसूरुनगरे गीताकेन्द्रस्य उद्घाटनम्**

बेङ्गलूरुनगरे हलसूरुभागस्य गीताकेन्द्रे मार्चमासस्य 11 दिनाङ्के गीतासोपानस्य प्रथमभागस्य नूतनवर्गस्य उद्घाटनं सद्यस्करीत्या सञ्जातम् । कार्यक्रमेऽस्मिन् कर्णाटकदक्षिणप्रान्तस्य सङ्घटनमन्त्री नागराजमहोदयः मुख्यातिथिः आसीत् । नूतनान् शिक्षार्थिनः उद्बोधयन् महोदयः गीतासोपानस्य वैशिष्ट्यम् उपयोगितां च प्रतिपादितवान् । गीतासोपानच्छात्राः संस्कृते सम्भाषणशीलाः भवेयुः इत्यपि महोदयः अपेक्षितवान् । गीतासोपानप्रथमभागस्य नूतनवर्गे 144 शिक्षार्थिनः पञ्जीकरणं कृतवन्तः सन्ति । तत्पश्चात् गीतासोपानस्य द्वितीयभागस्य नूतनगणः भागाध्यक्षस्य नारायणनम्बूदिरिमहोदयस्य उपस्थितौ आरब्धः । मार्चमासस्य 12 दिनाङ्के गीताप्रवेशप्रथमभागस्य नूतनगणस्य उद्घाटनम् उपाध्यक्षः सुब्रह्मण्यमहोदयः कृतवान् । भागस्य गीताकेन्द्रे 2021-2022 अवधौ गीतासोपानस्य प्रथमभागे 32 शिक्षार्थिनः, द्वितीयभागे 29 शिक्षार्थिनः च उत्तमश्रेणीं संप्राप्य उत्तीर्णाः सन्ति । गीताप्रवेशप्रथमभागे 57 शिक्षार्थिनः सफलतां प्राप्तवन्तः सन्ति । गीताप्रवेशद्वितीयभागस्य नूतनगणः एप्रिल्मासस्य प्रथमे सप्ताहे आरप्स्यते ।

**गीताशिक्षणकेन्द्रपरीक्षा**

केरलेषु प्रवृत्तानां गीताशिक्षणकेन्द्राणां परीक्षा मार्च-मासस्य 13 दिनाङ्के समीचीनतया प्रवृत्ता । तत्र 75% शिक्षार्थिनः परीक्षाम् अलिखन् । अग्रिमचक्रस्य आरम्भः विद्यमानस्य अनुवर्तनं च विना विलम्बं भविष्यति ।

केरले सम्भाषणवर्गः

केरलेषु प्रतिमासं 5 दिनाङ्कतः 14 पर्यन्तं सम्भाषणवर्गः प्रचलति । मार्चमासीये वर्गे 20-25 जनाः नियतरूपेण सोत्साहं भागम् ऊढवन्तः । श्रीमान् षैनमहोदयः एतं वर्गं चालितवान् ।
