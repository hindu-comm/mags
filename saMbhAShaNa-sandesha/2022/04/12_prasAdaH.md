+++
title = "12 प्रसादः"

+++
# प्रसादः

![](magazine_images/img-1657091675laghukatha.jpg)

पश्चिमघट्टप्रदेशीयाः ग्रामाः प्रायः लघुपर्वतेन अरण्येन च आवृताः भवन्ति । एतयोः क्रमणे कृते एव ग्रामः प्राप्तुं शक्यः । तत्रत्यं दृश्यं तु मनोहरं भवति । भ्रमणप्रियाः अत्र महान्तम् आनन्दं प्राप्तुम् अर्हन्ति । ग्रामेषु गृहाणि विशालतया शोभन्ते । परितः आम्रनारिकेलपूगपनसादीनां कदलीवृक्षाणां च वाटिकाः राजन्ते । गृहसमीपे विविधपुष्पसस्यानि च रोहन्ति ।

कश्चन ग्रामः । तत्र वसति कश्चन कृषिकः सपत्नीकः । तस्य उभौ पुत्रौ । कदाचित् मातृभगिनीगृहस्य सत्यनारायणपूजार्थं कृषिकदम्पतिभ्यां पुत्रौ प्रेषितौ । गमनसमये पिता पुत्रौ स्मारितवान् - ‘‘भोः, ततः भोजनसमाप्तिसमनन्तरमेव प्रस्थीयताम् । सायङ्काले अरण्ये व्याघ्राः वनमहिषादयः च भ्रमन्ति । जागरूकता भवतु’’ इति ।

पुत्रौ परस्परं सम्भाषमाणौ गायन्तौ बन्धुगृहं प्राप्तवन्तौ । तत्र पूजादिषु भागं ऊढ्वा सर्वैः मिलित्वा आनन्दम् अनुभूतवन्तौ । भोजनं समाप्तम् । मातृभगिन्याः अनुज्ञां प्राप्य तौ स्वगृहं प्रति प्रस्थितौ ।

मातृभगिनी गृहं नेतुं प्रसादस्य पोटलिकां दत्त्वा - ‘‘मातापित्रोः कृते नयत’’ इति उक्तवती । अनुजः तां पोटलिकां स्वराङ्कवस्य अञ्चले बद्ध्वा राङ्कवं हस्तेन भ्रामयन् अग्रजेन सह प्रस्थितवान् ।

वनमार्गे मार्गसमीपे एव शिलाच्छन्ना गुहा इव दृश्यमानं किञ्चन स्थलम् । तत् व्याघ्राणां मेलनस्थानम् । द्वित्राः व्याघ्राः तत्र भवन्ति एव । बालकौ अपि तत् जानीतः । ग्रामजीवने व्याघ्राणां सत्ता महतीं भीतिं न जनयति । जागरूकता तु आश्रीयते जनैः ।

तत् स्थलं यदा आसन्नं तदा अनुजः अवदत् - ‘‘अग्रज ! व्याघ्रमेलनस्थानम् आसन्नम् । अतः आवां मौनेन गच्छाव’’ इति ततः तौ मौनेन पदानि स्थापितवन्तौ । तावता दूरादेव व्याघ्रदर्शनं जातम् एव ।

तदा अग्रजः अवदत् - ‘‘अनुज ! तत्र पश्य, व्याघ्राः आवामेव पश्यन्ति इति भाति !’’

अनुजः अकथयत् - ‘‘एवं तर्हि धावाव अग्रज !’’ इति ।

ततः तौ धावनम् आरब्धवन्तौ । स्वेदक्लिन्नौ तौ गृहं प्रत्यागतौ ।

‘‘पूजादिकं सम्यक् प्रवृत्तं ननु’’ इति पृष्टवान् पिता ।

तौ बालौ सर्वमपि निवेदितवन्तौ । अरण्यमार्गे व्याघ्रदर्शनं यत् जातं तदपि तौ श्रावितवन्तौ ।

तदा माता अवदत् - ‘‘युवां दृष्ट्वा एव अहम् ऊहां कृतवती - एवं किमपि प्रवृत्तं स्यात् इति । ....’’ ।

क्षणं विरम्य सा अपृच्छत् - ‘‘मम भगिनी प्रसादम् अवश्यं प्रेषितवती स्यात् । कुत्र प्रसादपोटलिका ?’’  इति ।

तदा अनुजः - ‘व्याघ्रदर्शनात् भीतः अहम् अम्बायै प्रसादं न दत्तवान् । इदानीमेव ददामि’ इति चिन्तयन् राङ्कवम् अपश्यत् । किन्तु तत्र प्रसादपोटलिका न आसीत् ।

तत् लक्षितवान् अनुजः विषादमिश्रितेन स्वरेण अवदत् - ‘‘क्षमां याचे अम्ब ! व्याघ्रदर्शनभीत्या धावनावसरे प्रसादः मार्गे क्वापि पतितः स्यात्’’ इति ।

‘‘प्रसादः व्याघ्रैः प्राप्तः स्यात् । तं स्वीकृत्य ते व्याघ्राः सात्त्विकाः भवितुम् अर्हन्ति’’ इति सहासम् अवदत् पिता ।

‘‘पुत्रौ सुरक्षिततया गृहम् आगतौ यत् सः एव भगवता दत्तः प्रसादः । सः एव महान् अनुग्रहः च’’ इति वदन्ती माता सत्यनारायणदेवं मनसि एव नमस्कृतवती ।


