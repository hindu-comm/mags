+++
title = "06 गोपुररन्ध्रेषु सूर्यकिरणा:"

+++
# गोपुररन्ध्रेषु सूर्यकिरणाः

![](magazine_images/img-16570901041.jpg)\[वर्षे द्विवारं नियते दिने अनन्तपद्मनाभमन्दिरे सूर्यकिरणाः गोपुररन्ध्राणि स्पृशन्ति इत्येतत् तस्य वा न भवेत् आर्श्चर्याय ?\]

केरलस्थस्य तिरुवनन्तपुरनगरीयस्य अनन्तपद्मनाभस्वामिनः देवालयः प्रायः सर्वैः अपि ज्ञायते एव । महती सम्पत् अस्ति तस्य इति वचनमपि श्रूयते । सुवर्णमयः सः इत्यपि श्रूयते तद्विषये । शयनस्थितिमतः तस्य देवस्य मूर्तिः अष्टादशपाददीर्घा । अतः तस्य समग्रदर्शनं युगपत् कर्तुं न शक्यम् । त्रिभिः द्वारैः तस्य दर्शनं क्रियते । प्रथमे द्वारे शिरोभागः, मध्यमद्वारे मध्यभागः, तृतीये द्वारे पादभागः च दृश्यते । आदिशेषस्य उपरि शयानस्य भगवतः विष्णोः नाभिकमले ब्रह्मा तिष्ठति ।



![](magazine_images/img-16570901372.jpg)अयं देवालयः देवविग्रहस्य वैशिष्ट्यकारणतः अपारसम्पत्तेः कारणतः च यथा, तथैव गोपुररचनायाः वैशिष्ट्यस्य कारणतः अपि जनानाम् अवधानम् आकर्षति । मन्दिरस्यास्य गोपुरं सप्ताट्टात्मकं, 36 पादोन्नतं च । प्रत्यट्टं मध्यभागे वातायनम् इव दृश्यमाना रिक्तस्थलरचना दृश्यते । प्रतिवर्षं मार्च्-मासे 21तमे दिनाङ्के सप्टम्बर्-मासे 23 तमे दिनाङ्के च सूर्यास्तकाले सूर्यः एकैकम् अपि रन्ध्रम् अतिक्रामन् द्रष्टॄन् आश्चर्यसागरे निमज्जयति ।

तयोः दिनयोः दिनप्रमाणं रात्रिप्रमाणं च प्रायः समं भवति । नियते स्थले सूर्यास्तः यः भवति तम् अवलम्ब्य गोपुररचना कृता इत्यतः तयोः दिनयोः एतत् दृश्यं द्रष्टुं शक्यम् । प्रतिपञ्चनिमेषं सूर्यकिरणाः एकैकस्मात् रन्ध्रात् निर्गच्छन्ति ।



![](magazine_images/img-16570901453.jpg)देवालयः अयम् अतिप्राचीनः । किन्तु गोपुरं निर्मितं प्रायः सहस्रात् वर्षेभ्यः प्ाूर्वम् । सूर्यस्य गतिं निष्कृष्टतया अधीत्य तदानुगुण्येन गोपुरं निर्माय सूर्यास्तकाले किरणाः यथा क्रमशः सप्तसु अपि रन्ध्रेषु निर्गच्छेयुः तथा कृत्वा अस्मत्पूर्वजाः शिल्पिनः स्वस्य विशिष्टं वैज्ञानिकं ज्ञानं दर्शितवन्तः सन्ति । एतादृशं ज्ञानं वहन्तः ते शिल्पिनः निश्चयेन स्युः ननु अभिनन्दनीयाः ?









![](magazine_images/img-16570901585.jpg) 











![](magazine_images/img-16570901524.jpg)











**आक्स्फर्डविश्वविद्यालये संस्कृतज्ञस्य नाम नूतनभवनाय**

आक्स्फर्डविश्वविद्यालयपरिसरे तिष्ठति बल्लियोल्महाविद्यालयः । तेन एषु दिनेषु किञ्चन भवनं निर्मितम् । तस्य नाम डा.लक्ष्मणसरूपयुक्ततया करिष्यते इति विश्वविद्यालयेन उद्घुष्टम् अस्ति । तस्य विश्वविद्यालयस्य प्रथमसंस्कृतशोधार्थी आसीत् डा.लक्ष्मणवर्यः । तस्मिन् विश्वविद्यालये प्रथमच्छात्रत्वेन शोधाध्ययनं कृत्वा यास्कीयं निरुक्तम् अधिकृत्य शोधप्रबन्धं विलिख्य 1919 तमे वर्षे डि.फिल् (डाक्टरेट् आफ् फिलासफी) इति पदवीं सः प्राप्नोत् । तस्य सहाध्यायी आसीत् न्यूझील्याण्डीयः जेम्स् ग्याटेन् बैवर्यः ।

![](magazine_images/img-1657090379Oxford-Sarup.jpg)

डा.सरूपवर्यः 1916 तमे वर्षे लाहोरीये प्राच्यविद्यामहाविद्यालये स्नातकोत्तरपदवीं प्राप्य भारतीयराज्यविद्यार्थिवेतनं प्राप्य बल्लियोल्महाविद्यालयं प्राविशत् शोधच्छात्रत्वेन । डि.फिल्पदव्याः प्राप्तेः अनन्तरं भारतं प्रत्यागतः सः पञ्जाबविश्वविद्यालये प्राध्यापकत्वेन नियुक्तिं प्राप्नोत् । अग्रे तस्यैव विश्वविद्यालयस्य प्राच्यशास्त्रमहाविद्यालयस्य प्राचार्यपदमपि तेन भूषितम् ।

डा.सरूपवर्येण सविमर्शावृत्तित्वेन आङ्ग्लानुवादसहिततया च निरुक्तग्रन्थः प्रकाशितः । सः च ग्रन्थः अल्पे एव काले देशे विदेशेषु च विद्वन्मान्यतां प्राप्नोत् । तस्मै गौरवं समर्पयितुम् आक्स्फर्डविश्वविद्यालयेन भवनमेकं तन्नाम्ना एव निर्दिश्यते यत् तत् तु महतः अभिमानस्य विषयः । अनेन प्रसङ्गेन भारतं पुरस्कृतं, संस्कृतभाषा अपि पुरस्कृता जाता इत्यत्र नास्ति सन्देहः ।




