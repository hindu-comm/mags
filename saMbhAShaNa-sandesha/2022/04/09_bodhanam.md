+++
title = "09 बोधनम्"

+++
# बोधनम्

कश्चन गुरुः गुरुकुलं चालयति स्म । विविधप्रदेशीयाः तरुणाः तत्र अध्ययनं कुर्वन्ति स्म । तेषु राजकुमाराः अपि अन्यतमाः आसन् ।

कदाचित् शिष्यैः सह गमनावसरे गुरोः हस्तात् दण्डः अकस्मात् अपतत् । तदा तस्य पार्श्वे एव स्थितः मगधराजकुमारः अवनम्य दण्डं स्वीकृत्य गुरवे अयच्छत् । गुरुः तु तेनैव दण्डेन तं सबलं प्राहरत् । ‘किमर्थं गुरुवर्यः माम् एवं प्रहरति विना कारणम् ?’ इति चिन्तयन् सः राजकुमारः गुरोः मुखम् अपश्यत् । तावता द्वितीयः प्रहारः तेन प्राप्तः । महती वेदना अनुभूता तेन । यत्र प्रहारः प्राप्तः ततः रक्तम् अपि निर्गतम् ।

![](magazine_images/img-1657091383Balmo1.jpg)

वेदनाम् अनुभवन् एव राजकुमारः अपृच्छत् - ‘‘गुरुवर्य ! कः अपराधः कृतः मया ? किमर्थम् एवं मम दण्डनं क्रियते ?’’ इति ।

तदा गुरुः गाम्भीर्येण अवदत् - ‘‘कालान्तरे स्वयं ज्ञास्यते त्वया सर्वम् अपि’’ इति ।

राजकुमारेण पुनः प्रश्नः न कृतः । एवमेव वर्षाणि गतानि । सः राजकुमारः मगधसिंहासनम् आरूढवान् । कदाचित् तं द्रष्टुं गुरुः तदीयम् आस्थानम् आगतवान् । राजा तं नमस्कृत्य आसने उपवेश्य यथोचितं सत्कृत्य अपृच्छत् - ‘‘गुरुवर्य ! अहं किमपि प्रष्टुम् अर्हेयं किम् ?’’ इति ।

‘‘पृच्छ्यतां कामम्’’ इति समन्दहासम् अवदत् गुरुः । तदा राजा अपृच्छत् - ‘‘यदा अहं गुरुकुले आसं तदा कदाचित् भवता मम प्रहारः कृतः विना कारणम् । तत् किमर्थम् इति अद्यापि न ज्ञातं मया । किं तत् विवरीतुम् अर्हेत् भवान् ?’’ इति ।

तत् श्रुत्वा गुरुः हसन् अवदत् - ‘‘तस्मिन् दिने मया न प्रहृतम्, अपि तु बोधितम् । अकृतापराधाः यदि दण्ड्येरन् तर्हि तैः कीदृशी वेदना प्राप्येत इति मया ज्ञापनीयम् आसीत् । तदेव ज्ञापितं मया । त्वम् असि राजपदव्याम् । सम्यक् विचार्य एव त्वया दण्ड्याः दण्डनीयाः । अकृतापराधः कोऽपि दण्डितः न भवेत् ।..’’

‘‘अवगतं मया भवतः आशयः । आजीवनं भवतः उपदेशस्य अनुगुणम् एव व्यवहरिष्यामि अहम्’’ इति विनयेन अवदत् राजा ।


