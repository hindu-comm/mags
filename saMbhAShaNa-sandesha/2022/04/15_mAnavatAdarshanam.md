+++
title = "15 मानवतादर्शनम्"

+++
**मानवतादर्शनम्**

![](magazine_images/img-1657092019Screenshotfrom2022-07-0612-49-53.png)अजयजोशी इति कश्चन पुणेवास्तव्यः मुम्बईनगरं कार्यार्थं गतवान् । अनिवार्यं कार्यम् आपतितम् इत्यतः तेन मुम्बईतः एव पठाणकोटं प्रति प्रस्थातव्यम् आपतितम् । तदीयं स्वराजएक्स्प्रेस्यानं प्रातः पादोनसप्तवादने हरियाणास्थे करणालस्थानके हठात् स्थगितम् । हरियाणायां प्रचलतः कृषकान्दोलनस्य कारणेन रेलमार्गः अवरुद्धः आसीत् । अग्रे गमनं शक्यमेव नासीत् ।

करणालस्थानकं तु लघु । चायं सुपिष्टकं च विना तत्र अन्यत् किमपि न उपलभ्यते । गच्छता कालेन अजयवर्यस्य बुभुक्षा प्रवृद्धा । ताम् असहमानः सः स्थानकात् बहिः आगतवान्, किमपि प्राप्येत इति आशया । तत्र कश्चन रिक्षाचालकः तेन प्रार्थितः । ‘‘कृपया नगरं गत्वा किमपि खाद्यम् आनीयताम् । यानं यदि प्रतिष्ठेत तर्हि तत् भवान् एव खादतु’’ इति उक्त्वा तस्मै द्विशतं रूप्यकाणि दत्तवान् जोशिवर्यः । रिक्षाचालकः नगरतः उष्णं प्ररोटिकाद्वयं (पराठा) दधि च आनीय अवशिष्टं धनं प्रत्यर्पितवान् । सेवार्थम् अवसरदानाय धन्यवादान् अपि समर्पितवान् सः । भावनागद्गदः जोशिवर्यः अपि धन्यवादान् वितीर्णवान् । आश्चर्यं तु अग्रे घटितम् ।

![](magazine_images/img-1657092038Screenshotfrom2022-07-0612-50-02.png)रिक्षाचालकस्य द्वारा वार्ता नगरे सर्वत्र प्रसृता - ‘आ प्रातःकालतः किञ्चन यानं स्थानके अस्ति, तत्रत्यानां बुभुक्षादिपीडा अस्ति’ इति । एतत् ज्ञात्वा करणालस्थाः मातरः झटिति सोत्साहं गुरुद्वारे सम्मिलिताः । ताभिः तत्परतया रोटिकाः, ओदनं, व्यञ्जनम् इत्यादिकं पक्वम् । तावता नगरस्थैः तरुणैः उत्पीठिकाः, आसन्दाः, स्थालिकाः, कंसाः, चषकाः च रेलस्थानके व्यवस्थापिताः । सर्वं तैः स्वगृहतः आनीतम् आसीत् । कमपि कोलाहलं विना अत्यन्तम् आत्मीयतया षट्शताधिकानां रेलयात्रिणां भोजनव्यवस्था करणालबन्धुभिः कृता । न किमपि प्रदर्शनं, न कापि घोषणा, न वा स्वीयस्य कर्तृत्वस्य प्रदर्शनम् । शुद्धः सेवाभावः, सेवाकरणस्य अवसरः प्राप्तः इति धन्यता च नगरवासिनां नेत्रयोः दृश्यते स्म ।

सामान्यं परिचयं विना कर्तव्यैकबुद्ध्या सामूहिकरूपेण कृतं सेवाकार्यम् एतत् प्रमाणं ददाति - मानवता अधुनापि जीवति इत्यस्य । करणालवासिनां बन्धूनाम्, ‘अन्नपूर्णा’मातॄणां च औदार्यं सर्वान् अपि नतमस्तकान् अकरोत् कृतज्ञताभावेन ।

\[‘सांस्कृतिकवार्तापत्र’ इत्यस्मात् स्वीकृतस्य लेखस्य अनुवादः ।\]
