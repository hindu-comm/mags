+++
title = "04 19. प्रयास: सूर्यं परिष्कर्तुम"

+++
# **19. प्रयासः सूर्यं परिष्कर्तुम्...**

## **- कन्नडमूलम् - विवेकानन्दकामतः** 



यदा सूर्यस्य ध्वनिः बहिः श्रुतः तदा चिन्तनप्रपञ्चात् बहिः आगतवती अपूर्वा ।

‘‘वत्स ! आगच्छ ! भोजनं कुरु ! एवं कोपकरणं न उचितं ननु वत्स !’’ इति वदन्ती पुत्रम् अनुनेतुं प्रयासम् अकरोत् विजयम्मा । सूर्यस्तु मौनम् आश्रितवान् आसीत् । तत् मौनं तस्य प्रक्षुब्धमनस्कतां दर्शयति स्म । प्रभाकररावः ताटस्थ्येन उपविश्य तम् एव पश्यन् आसीत् ।

क्षणानन्तरं सूर्यः क्रोधेन एव अवदत् - ‘‘किं भोजनेन ? नाहम् इच्छामि तत् । मया उत्तरम् अपेक्ष्यते । अयं जनः किं मम जन्मदाता ? न खलु ?’’

विषयं ज्ञातवन्तम् एतं समाधातुं प्रकारान्तरं नास्ति इति चिन्तयन्ती अवदत् विजयम्मा - ‘‘आम् । अयं तव जन्मदाता न । यदा त्वम् एकवर्षीयः आसीः तदा तव पिता दिवं गतः । अनन्तरं मया अयं परिणीतः । तथापि एतेन पुत्रप्रीतिमेव वहता तव पोषणं कृतम् । अलं ननु एतावता विवरणेन ?’’

‘‘एतेन किं मयि पुत्रप्रीतिः प्रदर्शिता ? सर्वथा असत्यम् एतत् । सर्वदा मां प्रहरति स्म अयम् । सर्वदा तर्जयते स्म । मम मुखदर्शनात् एव जुगुप्सते स्म अयम् । एतस्य नाम्नः स्मरणात् तु अहं तर्जनं, ताडनं, कोपं, द्वेषं च स्मरामि सर्वदा । आ बाल्यात् मां दूरे स्थापयितुम् एव प्रयासः कृतः अनेन । आवासीयं विद्यालयं प्रति प्रेषितः अहम् अनेन । मयि क्रोधशीलता या उत्पन्ना तस्याः कारणम् अयम् एव । एतत्कारणतः एव मया कारागारं प्रति गन्तव्यम् अभवत् । तत्रापि अनेन मां द्रष्टुं न आगतं कदापि । मम जीवनम् अद्य दुर्गतिग्रस्तं यत् अस्ति तस्य प्रमुखं कारणम् अयम् एव । एतस्य व्यवहारे मद्विषये प्रीतिः अस्ति इत्यत्र किं मया विश्वासः करणीयः ?’’ इति उपहासपूर्वकम् अवदत् सूर्यः ।

दोषारोपपात्रतां गतस्य प्रभाकररावस्य हृदयं सर्वथा विदीर्णम् इव, शूलेन विद्धमिव च अजायत ।

पत्युः निन्दनम् असहमाना विजयम्मा अवदत् - ‘‘भोः ! व्यर्थतया किमपि किमपि मा जल्प । बाल्ये त्वं कीदृशः आसीः इत्यादिकं किं त्वया स्मर्यते ? अनेन तव दण्डनं यत् कृतं तत् न द्वेषेण, अपि तु दण्डनात् भीतः वा त्वं सन्मार्गगामी भवेः इति उद्देशेन । दुष्टसहवासेन त्वमपि दुष्टः एव भवेः इति विचिन्त्य त्वं दूरस्थम् आवासीयविद्यालयं प्रति प्रेषितः, न तु त्वं दूरीकरणीयः इति हेतुना । सर्वे अपि व्यवहाराः कुदृष्ट्या एव त्वया यदि दृश्येरन् तर्हि विपरीतार्थता एव भासेत ।....’’

![](magazine_images/img-1657089649Dharavahini.jpg)

‘‘मम दृष्टिमेव निन्दसि, न तु तदीयम् आचरणम् । सः तव पतिः ननु । तस्य समर्थनं त्वया करणीयम् एव’’ - सूर्यः उपहासपूर्वकमेव पुनः अवदत् ।

‘‘आम् । अहं तं समर्थयामि पतिः इति कारणतः न, अपि तु तदीयां गुणश्रेष्ठतां दृष्ट्वा । तव जन्मदातुः निरञ्जनस्य मम च परस्परानुरागः यदा जातः तदा आवयोः उभयोः अपि गृहे विरोधः आसीत् । तदा अनेन एव आवयोः विवाहः निर्वर्तितः । आवां पतिपत्नी सुखेन आस्व । अयं सैन्ये आसीत् असमप्रदेशे कर्तव्यं निर्वहन् । तव जननस्य अनन्तरम् अल्पे एव काले निरञ्जनः अपघाते दिवं गतः । तदा अहं निराधारा अभवम् । श्वशुरालयस्य जन्मगृहस्य वा आधारः मम न आसीत् इत्यतः अयं मां स्वगृहं नीत्वा पुनरपि असमराज्यं गतः । आवयोः पत्रव्यवहारः प्रचलति स्म । एतदीयायाः मातुः अनारोग्यस्य कारणतः दूरवाणीसम्भाषणमपि कदाचित् प्रवृत्तम् । एतदीया माता एव आवयोः विवाहस्य प्रस्तावम् उपस्थापितवती । तव भविष्यतः निमित्तं मया अयं विवाहप्रस्तावः अङ्गीकृतः । तदा मया नियमः कृतः - ‘सूर्यः पुत्रत्वेन एव द्रष्टव्यः । भवत्पुत्रत्वेन एव सः अभिज्ञातः भवेत्’ इति । तदा एतेन - ‘सूर्यः आवयोः पुत्रः । अतः पुत्रान्तरम् अहं न इच्छामि’ इति उक्तम् । तदनुगुणः एव व्यवहारः दर्शितः एतेन । किन्तु त्वं तु प्रतिपदं विमार्गगामी यदा जातः तदा तेन महान् आघातः प्राप्तः । तव परिष्काराय एतेन अनेके प्रयत्नाः कृताः । तथापि त्वं तु आत्मपरिष्कारं न प्राप्तवान् एव । आवयोः सर्वे प्रयासाः विफलतां गताः । त्वया तु अग्रे कस्यचित् हननमेव कृत्वा कारागारं प्रति गतम् । तादृशाय अपि तुभ्यं मया गृहं प्रवेष्टुम् अनुमतिः दत्ता । तद्विषये वा त्वया कृतज्ञता दर्शनीया ननु ? आत्मानं परिष्कर्तुम् अवसरः मार्गः च अस्ति तव पुरतः एव । तयोः उपयोगेन सन्मनुष्यो भव । यदि मृगीयव्यवहारः एव तव इष्टाय तर्हि निर्गच्छ तूर्णम् इतः....’’ - सन्तप्तहृदया विजयम्मा अवदत् ।

‘‘मास्तु विजये । अलं कोपेन । मत्कारणतः स्वजीवनं विनष्टम् इति चिन्तयति अयम् । एतदवसरे यदि त्वमपि कोपं कुर्याः तर्हि अयं पुनरपि गृहं परित्यज्य गत्वा अकार्यं किमपि कुर्यात् । तदर्थम् अवसरः न    देयः ।....’’ - प्रभाकररावः सातङ्कम् अवदत् ।

‘‘युक्तायुक्तविवेकं विना यदि भवन्तौ व्यवहरतः तर्हि का अन्या गतिः स्यात् मम ?’’ इति क्रोधेन एव अवदत् सूर्यः ।

माता स्वपक्षं न समर्थितवती इत्यतः मुखभङ्गं प्राप्तवान् आसीत् सः । ‘यदि अयम् इदानीं पुनरपि गृहत्यागे मनः कुर्यात् तर्हि महान् एव अनर्थः घटेत’ इति चिन्तितवती अपूर्वा सूर्यम् अवदत् - ‘‘सूर्यवर्य ! कृपया प्रकोष्ठं प्रति गम्यताम् इदानीम् । वचनप्रतिवचनादिकं कस्यापि मास्तु । कृपया प्रकोष्ठः गम्यताम्’’ इति ।

मुखं रक्तीकृत्य सूर्यः स्वप्रकोष्ठम् अगच्छत् । अपूर्वा अन्नादिकं स्थालिकायां निक्षिप्य स्थालिकां तस्य प्रकोष्ठं प्रति नीत्वा अनुनयपूर्वकम् अवदत् - ‘‘आ प्रातःकालात् किमपि न भुक्तं भवता । उपवासः न शोभते । कृपया भुज्यताम् ।...’’

तस्याः अनुनयपूर्वकं व्यवहारं दृष्ट्वा वशीकृतहृदयः सूर्यः भोजने उद्यतः सन् - ‘‘अपूर्वे !....’’ इति किमपि वक्तुं यदा प्रवृत्तः तदा अपूर्वा तत् निवारयन्ती अवदत् - ‘‘इदानीं सम्भाषणं चर्चा वा मास्तु । अद्य कस्यापि मनःस्थितिः उत्तमा नास्ति । श्वः सम्भाषणं करवाव ।...’’

अनन्तरदिने स्वप्रोष्ठात् बहिः आगतया अपूर्वया स्वागतप्रकोष्ठे सोफासने शयिता विजयम्मा दृष्टा । अपूर्वां दृष्ट्वा विजयम्मा सोफासने उपाविशत् । तस्याः विकीर्णाः केशाः, रक्तवर्णतां गते नेत्रे च ज्ञापयन्ति स्म यत् तया समग्रायां रात्रौ निद्रा एव न कृता इति ।

‘‘आर्ये ! किम् एतत् ? स्वस्था ननु भवती ?’’ - सातङ्कम् अपृच्छत् अपूर्वा ।

‘‘न किमपि अस्वास्थ्यं मम । ह्यः कोपवशात् मया सूर्यः बहुधा तर्जितः । तस्य मानसिकक्लेशः कः इत्यपि मया अवगन्तव्यं ननु । कथञ्चित् समाधातव्यः सः । स तु तव वचनं शृणोति । कृपया तं प्रबोध्य स्वस्थमनस्कं  कुरु । तव उपकारम् आजीवनं स्मरिष्यामि अहम्’’ इति दैन्येन प्रार्थितवती विजयम्मा ।

परीक्षा आसन्ना इत्यतः विघ्नकरेषु अंशेषु अवधानं दातुम् अपूर्वा यद्यपि न सज्जा, तथापि विजयम्मायाः प्रार्थनां तिरस्कर्तुम् अशक्नुवती सा - ‘‘अस्तु आर्ये’’ इति उक्तवती । ततः विजयम्मा तां स्वपार्श्वे उपवेश्य सूर्ये प्रभाकररावस्य विशेषास्था अस्ति एव इत्येतत् अवगमितवती । सर्वमेतत् श्रुत्वा अपूर्वा अपि अवगतवती यत् विजयम्मायाः कथनम् अवितथम् इति ।

\* \* \*

‘‘आवां देवालयं गत्वा आगच्छाव । तत्र भवान् स्वसमस्यां विस्तरेण वक्तुम् अर्हति’’ इति उक्त्वा त्रिचक्रिकाम् आरुह्य सूर्येण सह देवालयम् आगतवती अपूर्वा । देवं नमस्कृत्य तीर्थं प्रसादं च स्वीकृत्य तौ वसन्तमण्डपे उपविष्टवन्तौ । तत् विशेषदिनं न आसीत् इत्यतः मन्दिरपरिसरे जनाः आसन् विरलतया एव । ‘‘इदानीम् उच्यतां - भवतः का समस्या इति’’ इति सूर्यस्य मुखमेव पश्यन्ती अवदत् अपूर्वा । सूर्यः तु प्रभाकररावविषये स्वस्य असन्तोषं क्रोधं च निरन्तरं प्रकटितवान् । एतत्सर्वम् अपूर्वया ज्ञातपूर्वम् एव । सूर्यस्य मुखात् एव असकृत् श्रुतम् आसीत् तया । ‘रावस्य विषये या दुर्भावना अस्य अन्तरङ्गे दृढमूला अस्ति तस्याः अपसारणं कथम् ?’ इति बहुधा अचिन्तयत् सा । रावस्य प्रीतेः निःस्वार्थता ममता च सप्रमाणं निरूपणीया आसीत् तया । सूर्यः तु शान्ततया विचिन्त्य विवेक्तुं श्रोतुं वा अनर्हः एव आसीत् ।  
‘‘मातापित्रोः दण्डने अधिकारः भवति एव सूर्य !’’ - सा अवदत् ।

‘‘किन्तु एतादृशं निर्दयं दण्डनं कर्तुमपि तयोः अधिकारः कथं भवेत् ? तयोः दण्डनस्य परिणामः इदानीमपि स्फुटतया जागर्ति ।...’’ - सविषादम् अवदत् सूर्यः ।

‘‘भवता अध्ययने मतिः न कृता, दुष्टसहवासः च प्राप्तः बाल्ये एव इत्यतः तादृशं कठोरं दण्डनं करणीयम् अभवत् तदा । सदिच्छया एव कृतं तत् । तयोः स्थाने स्थित्वा परिस्थितेः स्वरूपम् अवगन्तुं प्रयासः करणीयः सूर्य !’’

सूर्यः तां निर्निमेषदृष्ट्या पश्यन् सविषादम् अवदत् - ‘‘भवती मम वेदनाम् अवगन्तुम् अर्हेत् इति धिया मया अत्र आगतम् । किन्तु भवती तु तयोः पक्षं समर्थयन्ती दृश्यते ।’’

‘‘पक्षसमर्थकत्वेन मया न उक्तम् । वस्तुस्थितिं विवरीतुं प्रयत्नः कृतः मया । तौ कीदृशौ इति आ बहोः कालात् पश्यामि, तयोः स्वरूपं जानामि च ।..’’

‘‘किन्तु माम् अवगन्तुम् एतावता अपि न शक्तम् एव भवत्या’’ इति वदन् सूर्यः तस्याः हस्तं स्वहस्ताभ्यां दृढतया गृहीत्वा तस्याः नेत्रे स्वदृष्टि निक्षिपन् अवदत् ।

तस्य ग्रहणात् अपूर्वायाः शरीरे सकृत् कम्पः उत्पन्नः । तस्य नेत्रयोः स्थिता आर्तता तस्याः हृदयम् अद्रावयत् ।

‘मया किमर्थम् अस्य विषये एतावती चिन्ता क्रियते ? अयं वेदनासागरे निमग्नः अस्ति इत्येषा भावना मां किमर्थम् आर्द्रीकरोति ? एतस्य विषये मयि अनुकम्पामात्रम् एव तिष्ठति, उत तदतिरिक्तः कोऽपि भावविशेषः ?’

तावता तस्याः पुरतः आदर्शस्य मुखम् अपि उपस्थितम् । तुलायाः एकस्मिन् भागे तिष्ठति आदर्शः । अपरस्मिन् तिष्ठति सूर्यः । ‘मम मनः अनयोः कतरस्मिन् अधिकार्द्रम् अस्ति ?’ इति आत्मानम् अपृच्छत् सा ।

‘आदर्शः आदरपात्रं जनः । वृत्त्या वैद्यः, रावस्य दूरबन्धुः च । बहुषु प्रसङ्गेषु तेन मम साहाय्यम् आचरितम् अस्ति । अतः एव तस्मिन् काचित् आत्मीयता तु तिष्ठति । सः मयि अनुरागातिशयं वहति इति तु मया बहुधा लक्षितम् । किन्तु तस्य विषये मम अन्तरङ्गे कोऽपि मधुरः भावः न उत्पन्नः । स्नेहात् अतिरिक्तः भावः कोऽपि मयि न दृश्यते ।’

डा.मुरलीधरवर्यस्य चिकित्सालयं प्रति सूर्यस्य नयने तेन यत् साहाय्यं कृतं तत्र सूर्यविषयकः अनुकम्पः आस्थाविशेषः वा न कारणं, प्रत्युत मम कृपादृष्टिं प्राप्तुम् अयं कश्चन अवसरः इति चिन्तनमेव हेतुः इति सा जानाति । कथमपि तस्याः प्रीतिं सम्पादयितुं विशेषतः प्रयतते सः इति अवगम्यते तया ।...

‘सूर्यस्य विषये तु आदौ कोप-द्वेष-तिरस्कारादयः आसन् । किन्तु गच्छता कालेन तदीया असहायकता अवगता । मातपित्रोः सतोः अपि यः तिरस्कारभावः तेन प्राप्तः सः मया अवगतः । जनकयोः प्रीतिः तेन यथा प्राप्येत तथा मया प्रयासः कृतः, सफलता आसादिता च । तस्मात् सः माम् अधिकाधिकतया अवलम्बितवान् । मयि तस्य आदराभिमानादयः प्रवृद्धाः । तदीया वेदना मम हृदयमपि अस्पृशत् । तस्य साहाय्यं करणीयं, तस्य हृदयवेदना उपशमनीया, सः सर्वदा हसन्मुखः भवेत् इति मम हृदयम् अपि इच्छति । तद्गृहजनैः यः उपकारः कृतः तस्य प्रत्युपकारबुद्धिमात्रेण मया एतत्सर्वं कृतम्, उत ततोऽपि भिन्नेनापि उद्देशेन ?...’

अपूर्वा स्वस्य अन्तरङ्गस्य अवलोकनम् अकरोत् । ततः तया अवगतं यत् सूर्यविषयकः आर्द्रीभावः मम हृदयं स्पृशति इति । अनाथतया, आत्महीनभावनया, परावलम्बिप्रवृत्त्या च दिनानि यापितानि यत् ततः उत्पन्ना वेदना सूर्यस्य वेदनायाः विषये स्पन्दयति इति तया ज्ञातम् । एषः स्पन्दः एव आवयोः नैकट्यं परिकल्पयन् अस्ति इति अचिन्तयत् सा ।

निकटतरम् आसीत् सूर्यस्य मुखम् । ललाटे स्थिस्य गन्धप्रसादस्य कारणतः तस्य मुखे विशिष्टा काचित् शोभा परिलक्ष्यते स्म । तस्य मुखे निहितां दृष्टि प्रयासेन प्रतिसंहृत्य अपूर्वा तस्य हस्तात् स्वहस्तं प्रतिस्वीकृत्य उत्थितवती । तथापि तत्स्पर्शजन्या उष्णता तु तया इतोऽपि अनुभूयते स्म एव ।

‘‘उत्थीयताम् । गच्छाव तावत् । आतपपीडा वर्धते । परीक्षार्थं मया पठनीयम् अस्ति बहु’’ इति अपूर्वा यदा अवदत् तदा सूर्येण महती निराशता प्राप्ता ।

‘लोकान्तरे स्थितेन इव मया एतस्याः करौ स्पृष्टौ आस्ताम् । इतोऽपि कश्चन कालः यदि प्राप्येत तर्हि एताम् उरसि आलम्बितवान् अपि भवेयम् । मया इष्टः अनुरागः एतस्याः नेत्रयोः अपि परिस्फुरन् इव लक्षितः । अथवा तथा भानं प्राप्तं स्यात् मया । अहम् एतया पूर्णतः वशीकृतः इव अस्मि । एतस्मिन् गृहे अहं तिष्ठामि यत् तत्र कारणं - मया प्राप्यमाणम् एतस्याः सामीप्यम् एकम् एव । कोपेन असन्तोषेण च गृहं परित्यज्य गतं मां पुनः गृहं प्रति आनीतवत् तु एतद्विषयकम् आकर्षणम् एव । मां परिष्कर्तुं सन्तोषयितुं च एतया क्रियमाणानां प्रयासानाम् अपमाननं न भवेत् इति उद्देशेन मया प्रत्यागतम् । एतत्सर्वम् एतां कथम् अहं वदेयम् ?...’

गृहं प्रत्यागतः अपि सूर्यः केनापि सह न अभाषत । विजयम्मातः अपि दूरे एव अतिष्ठत् सः । विजयम्मा अपि तेन सह सम्भाषितुं न प्रायतत । ‘सम्भाषणात् कदाचित् विषमस्थितिः उत्पद्येत । ततः अपि मौनेन स्थित्वा गृहस्य शान्तेः रक्षणमेव वरम् । एषः केनापि कारणेन पुनरपि गृहं परित्यज्य यथा न गच्छेत् तथा अवधातव्यम् । कुपितोऽपि अयम् इदानीं गृहे एव अस्ति यत् तत् तु निश्चिन्ततायै’ इति अचिन्तयत् सा ।

अपूर्वायाः परीक्षा सन्निहिता अस्ति इत्यतः प्रभाकररावः आदेशस्वरेण विजयम्मां सूचितवान् आसीत् - तस्याः अध्ययने भङ्गः न उत्पादनीयः इति । अपूर्वा अपि प्रकोष्ठद्वारं पिधाय आदिनं पठने मग्ना भवति स्म । सूर्यः तु तां पौनःपुन्येन द्रष्टुम् अभिलषति । किन्तु तस्य इच्छायाः पूर्तिः न भवति स्म । अतः सः अन्तरङ्गे परितपति स्म ।

परीक्षाकाले प्रभाकररावः प्रातः कार्यालयं प्रति गमनावसरे स्वयं तां नयति स्म, परीक्षानन्तरं मध्याह्ने तां प्रत्यानयति स्म च । ततः आगता अपूर्वा प्रकोष्ठे उपविश्य अध्ययनम् अनुवर्तयति स्म । तस्याः विषये प्रीतिः प्रवृद्धा आसीत् इत्यतः विजयम्मा अपि तस्याः अवधानभङ्गम् अकुर्वती जागरूकतया व्यवहरति स्म ।

आदर्शः सन्देशं प्रेषितवान् आसीत् - ‘परीक्षायां भवती यशस्वितां प्राप्नुयात्’ इति । मासाभ्यन्तरे अपूर्वायाः परीक्षाः समाप्ताः । अतः अपूर्वा गतचिन्ता जाता । तावता ग्रामात् वसुमती दूरवाणीं कृतवती - ‘‘अपूर्वे ! परीक्षाः तु समाप्ताः एव ननु ? अस्माभिः सह स्थातुं कदा आगमिष्यति भवती ?’’ इति ।

वस्तुतः ग्रामं प्रति गमने अपूर्वायाः अनिच्छा एव । किन्तु तत् स्पष्टवाक्यैः वक्तुं धैर्यं नास्ति तस्याः । वसुमत्याः खेदं जनयितुं न इच्छति सा । ‘वसुमत्याः प्रोत्साहः यदि न स्यात् तर्हि मम शोचनीया दशा एव अभविष्यत्’ इति जानाति सा । ‘ग्रामं प्रति गमने प्रतिरोधं कुर्वती शक्तिः का ? किं सूर्यः ? एतं परित्यज्य गमने मम मनः किमर्थं न उत्सहते ?’

‘‘मातृभगिनि ! परीक्षा समाप्ता इदानीम् एव । झटिति एव प्रस्थानम् औचित्यं न आवहेत् । केषाञ्चित् दिनानाम् अनन्तरम् आगमिष्यामि’’ इति अवदत्  अपूर्वा ।

‘‘अस्तु नाम । एतस्मिन् विरामे एव अत्र आगमनाय अवसरः । अग्रिमे वर्षे तु भवती परीक्षां समाप्य उद्योगान्वेषणे व्यग्रा भवेत् । तदनन्तरम् अत्र आगमनं वैरल्याय स्यात् । अतः एव आगच्छ इति उक्तं मया’’ - वसुमती अवदत् ।

‘‘अस्तु । आगमनात् पूर्वं दूरवाण्या सूचयिष्यामि’’ इति उक्तवती अपूर्वा । यथापूर्वं गृहे सञ्चरन्तीं तां दृष्ट्वा सूर्यः प्रसन्नवदनः सञ्जातः ।

सूर्यः प्रभाकररावविषये याम् उपेक्षां दर्शयति तां सोढुं न शक्नोति अपूर्वा । सूर्येण सह सम्भाषणाय प्रभाकररावः प्रायतत चेदपि सूर्येण तु योग्यः प्रतिस्पन्दः न दर्शितः एव । अतः प्रभाकररावः अन्तः एव परितपति स्म - मया किमपि पापम् आचरितम् इति । प्रभाकररावस्य पक्षं समर्थ्य व्यवहृतम् इत्यतः विजयम्मायाः विषये अपि सुमुखः न आसीत् सूर्यः । एतत्सर्वं दृष्ट्वा एषा स्थितिः कथं समीकरणीया इति अजानती अपूर्वा बहुधा परितपति स्म ।

कदाचित् एकान्ते उपविष्टं सूर्यम् उद्दिश्य अवदत् अपूर्वा - ‘‘सूर्य ! मातापित्रोः विषये भवतः एषः व्यवहारः सर्वथा समुचितः न ।...’’

‘‘तयोः मुखस्य दर्शनात् मया पूर्वतनं सर्वं स्मर्यते । अहं किं करवाणि ? पूर्वतनस्य स्मरणात् मम मनः उत्तपति ।’’

‘‘तयोः व्यवहारात् जातः अपकारः एकः एव स्मर्यते भवता । ताभ्यां कृतः उपकारः अपि स्मर्तव्यः एव खलु ? प्रभाकरराववर्यस्य आलम्बनं यदि न स्यात् तर्हि भवतः मातुः, भवतः च का दुर्गतिः अभविष्यत् इत्येतत् किं भवता चिन्तितम् ? तेन यत् कृतं तद्विषये कृतज्ञताभावः किं दर्शनीयः नास्ति भवता ?’’

‘‘तेन उपकाराय उद्यतं यदि न अभविष्यत् तर्हि तदेव वरम् अभविष्यत् । कारागारं प्रति मम गमनस्य अवसरः एव न अभविष्यत् ।...’’ - सूर्यः असन्तोषेण अवदत् ।

‘‘आत्मना कृतस्य दोषस्य उत्तरदायित्वम् अन्यस्मिन् किमर्थम् आरोप्येत ? हननं क्रियताम् इति किं राववर्येण उक्तम् आसीत् ? स्वस्य दोषस्य उत्तरदायी भवान् एव, न अन्यः । स तु वार्धके अस्ति इदानीम् । सद्यः एव हृदयाघातं प्राप्य सुस्थितिं गच्छन् अस्ति सः । तस्य खेदवर्धनाय प्रयासः अनुचितः ।...’’

अपूर्वायाः वचने उपेक्षां दर्शयन् सूर्यः प्रकोष्ठात् निर्गतः सरभसम् । मम हितबोधनम् एतस्मिन् किमपि परिणामं न अजनयत् इति चिन्तयन्ती खेदम् अवहत् अपूर्वा ।


