+++
title = "10 प्रत्युत्पन्नमतित्वम्"

+++
# प्रत्युत्पन्नमतित्वम्

![](magazine_images/img-1657091482Balm2.jpg)

पञ्चशताधिकवर्षेभ्यः पूर्वं घटिता घटना एषा । काचित् विधवा पुत्रेण सह निवसति स्म । दारिद्र्यमयं जीवनं तयोः । अथ एकदा प्रातः पाकं कर्तुम् इच्छन्ती सा माता चुल्लीसमीपं गता । चुल्ल्याम् अग्निः सर्वथा निर्विण्णः आसीत् ।

अतः माता पुत्रम् अवदत् - ‘‘वत्स ! पार्श्वगृहं गत्वा तप्ताङ्गारान् आनय’’ इति ।

बालः एतत् अङ्गीकृत्य पार्श्वस्थधनिकगृहम् अगच्छत् । गृहस्य पुरतः अग्नेः पार्श्वे कश्चन सेवकः उपविष्टः आसीत् । बालः तम् अवदत् - ‘‘केचन तप्ताङ्गाराः दीयन्ताम् आर्य !’’ इति ।

सः सेवकः बालकम् उपेक्षया पश्यन् अवदत् - ‘‘तप्ताङ्गाराः किं युतकेन नीयेरन् ? त्वया तु युतकमपि न धृतम् !! कथं नयसि तप्ताङ्गारान् ?’’ इति ।

क्षणं विचिन्त्य सः बालः समीपे स्थितेन जलेन हस्तौ आर्द्रीकृत्य काष्ठभस्म अञ्जलौ धृत्वा तं सेवकम् अवदत् - ‘‘तप्ताङ्गाराः अत्र अञ्जलौ निक्षिप्यन्ताम्’’ इति ।

सेवकः तस्य अञ्जलौ तप्ताङ्गारान् अस्थापयत् । बालः तान् स्वीकृत्य गृहं प्रति अधावत् ।

गृहस्य अट्टे स्थित्वा एतत्सर्वं दृष्टवान् धनिकः बालस्य प्रत्युत्पन्नमतित्वं दृष्ट्वा सन्तोषं प्राप्य तं बालकम् अनुसरन् तदीयं गृहम् अगच्छत् ।

आगच्छन्तं धनिकं दृष्ट्वा - ‘मम पुत्रेण कोऽपि दोषः आचरितः स्यात्’ इति विचिन्त्य भीता बालस्य माता दैन्येन अवदत् - ‘‘महाशय ! अज्ञानकारणतः मम पुत्रेण यदि कोऽपि दोषः कृतः स्यात् तर्हि कृपया क्षमा दर्शनीया’’ इति ।

तदा धनिकः अवदत् - ‘‘आर्ये ! भवत्याः पुत्रेण कोऽपि दोषः न कृतः । सः अस्ति महाबुद्धिमान् । अस्य जीवनं वनसुमस्य इव न भवेत् । अयं विद्यालयं गत्वा ज्ञानं सम्पादयेत् । अस्य शिक्षणव्यवस्था मया करिष्यते । कृपया एतत् अनुमन्तव्यं भवत्या’’ इति ।

माता सहर्षम् एतत् अनुमतवती । सः बालः विद्यालयं प्रति गमनम् आरब्धवान् । गच्छता कालेन न्यायशास्त्रम् अधीत्य सः न्यायशास्त्रे महत् ज्ञानं सम्पाद्य ख्यातिं प्राप्तवान् । तस्य नाम अस्ति ‘रघुनाथशिरोमणिः’ इति ।


