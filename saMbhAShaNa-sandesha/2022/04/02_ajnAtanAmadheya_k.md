+++
title = "02 अज्ञातनामधेय: ख्यातनामधेयतां ग"

+++
अज्ञातनामधेयः ख्यातनामधेयतां गतः

युक्रेन्रशियायुद्धकारणतः युक्रेन्देशे ये विंशतिसहस्राधिकाः भारतीयाः कष्टग्रस्ताः आसन् ते सर्वे यशस्वितया भारतं प्रति आनीताः इति वार्ता अस्माभिः पत्रिकासु विस्तरेण पठिता स्यात् एव । राजनैतिककार्यक्रमार्थं जनानाम् आनयनम् इव लीलासाध्यं न रणरङ्गे अपाये स्थितानां जनानाम् आनयनम् । प्रतिपदं विस्फोटशस्त्रप्रहारादिसम्भावना तत्र यावत् युद्धरतौ उभौ अपि पक्षौ शत्रोः पराजयतासम्पादने स्वरक्षणे चैव आसक्तौ भवतः, न तु कस्यापि अन्यदेशस्य जनानां प्राणरक्षणादिविषये । तथापि उभाभ्यां सह अपि बहुधा सम्भाष्य उभयोः अपि आनुकूल्यं सम्पाद्य कथमपि भारतीयाः भारतं प्रति यथा आगच्छेयुः तथा योजना कृता भारतेन । कैश्चित् युक्रेनवासिभिः भारतीयैः कानिचन कष्टानि अनुभूतानि इति तु सत्यमेव । युद्धकाले एतत् सर्वं भवेत् अपरिहार्यम् । तथापि प्राणहानिः आधिक्येन यथा न भवेत् तथा जागरूकतया व्यवहृत्य भारतेन विषयेऽस्मिन् अनुपमं कौशलं दर्शितम् । केनापि देशेन अकृतं, कर्तुम् अशक्यं च साहसं कृतं भारतदेशेन ।

एतेषु एव दिनेषु घटिता अपरा अपि घटना अत्र उल्लेखम् अर्हति । सा अस्ति - षोडशवर्षीयेण प्रज्ञानन्देन चतुरङ्गक्रीडायाम् अद्वितीयत्वेन ख्यातं म्याग्नस्कार्लसन्-नामकं पराजित्य ‘ग्र्याण्ड्मास्टर्’ (जि.एम्.) इति ख्यातिः प्राप्ता । चतुरङ्गक्षेत्रे दिग्गजायमानान् चतुरङ्गपटून् सर्वान् विजित्य मेरुपर्वतः इव स्थितः आसीत् कालर्सनः । चतुरङ्गक्षेत्रं बद्धिमत्ताप्रधानं क्षेत्रम् । तत्सम्बद्धायां स्पर्धायां जयापजयादयः न आधिक्येन अवलम्बन्ते दैवम् । असाधारणी बुद्धिमत्ता, निरन्तरम् अभ्यासः इत्यादयः स्युः चेदेव तत्र सिद्धिः प्राप्तुं शक्या । सामान्यः बालः इव अनपगतबाल्यः इव च दृश्यमानः भस्मपट्टिकाधारी प्रज्ञानन्दः एतादृशे विशिष्टे क्षेत्रे अद्वितीयत्वेन ख्यातम् एव पराजित्य स्वसामर्थ्यातिशयं यत् प्रतिपादितवान् तत् तु नितराम् अपूर्वम् । अज्ञातनामधेयः प्रज्ञानन्दः एतस्य विजयस्य कारणतः ख्यातनामधेयतां गतः । अपूर्वा सिद्धिः खलु प्रज्ञानन्दस्य !!

![](magazine_images/img-1657089079G.MPrjnananda.png)




