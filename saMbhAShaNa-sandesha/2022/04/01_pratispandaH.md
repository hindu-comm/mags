+++
title = "01 प्रतिस्पन्दः"

+++
प्रतिस्पन्दः

मार्चमासस्य संदेशस्य मुखपुटः पर्यावरणरक्षणमाहात्म्यं स्मारयति । हिपोक्रिटस्शपथस्य स्थाने चरकशपथस्य आनयनं युक्तम् एव । भारतस्य वैद्यशास्त्रकृतयोगदानस्य स्मारकं तद् । ‘साङ्गणिकम्..’ इति लेखनं भृशम् अरोचत । तिस्रः अपि बालमोदिनीकथाः रोचिकाः । धारावाहिन्यां नायकस्य सूर्यस्य विमनस्कता, अन्तर्ज्वलनं, कोपः च सहजः एव । ‘अनुलोमविलोमयुता एकादिनवोत्तरसंख्या’ इत्ययं लेखः सञ्चिकायाः शिरोमणिरिव द्योतते ।

- राघवेन्द्रगर्दे, पुणे (महा.)

अञ्जनम् इति लेखे लेखकस्य आशयः उत्तमः स्यात् । किन्तु ततः मम समाधानं न जातम् । श्रद्धा तु अस्ति नवोढा । अतः तस्याः कष्टं तु भवेत् एव । श्वश्र्वा अपि स्नेहः दर्शनीयः खलु ? पाषाणे जलसेचनम् एव तया करणीयम् इति अङ्गीकुर्वन्नपि गुरुः तया एव आदर्शनार्या भवितव्यम् इति वदति । एषा वचनशैली न अरोचत मह्यम् । एतत् सम्भाषणं पुरुषेण कल्पितं स्यात् । अतः ये प्रश्नाः श्रद्धया पृष्टाः ते अनुचिताः इति मे भाति । कालेऽस्मिन् न कापि एतादृशान् प्रश्नान् पृच्छति ।

- वैजयन्ती, मङ्गलापुरम् (कर्णा.)

पुष्पोद्यानचित्रेण शोभिते फाल्गुनमासाङ्के सम्पादकेन भारतीयत्वानयनार्थं सर्वकारेण क्रियमाणः प्रयासः सम्यग्रूपेण निरूपितः । ‘अञ्जनम्’ इत्यनेन लेखनेन कौटुम्बिकसमस्यायाः स्वरूपं सुस्पष्टतया ज्ञापितम् । केषाञ्चित् गुरुदेवानां सहवासः यदि स्यात् तर्हि सा समस्या अपि दूरीकर्तुं शक्या इति अयं लेखः बोधयति । ‘साङ्गणिकम्...’ इत्यनेन लेखेन काचित् नूतना सरला च अन्वयपद्धतिः ज्ञाता । धारावाहिन्याः नूतनं वलनं काञ्चित् भिन्नाम् एव घटनां बोधयति । ‘सूर्यतिलकम्’ इत्यस्यां कथायां सूर्यमाध्यमेन सरलः विषयः बोधितः । बालमोदिनीकथाः सुन्दर्यः, तत्रापि ‘अध्यापनव्रतम्’ इति कथा तु नितरां सुन्दरी ।

- मुक्तिचरणविजयः, कच्छ (गुज.)

माचर्मासे प्रकाशितः ‘अनुलोमविलोमयुता...’ इति लेखः विज्ञानप्रदः आनन्ददायकश्च । भारते शास्त्राणां विकासः अभूतपूर्वः अविश्वसनीयः च, विशिष्य गणितशास्त्रे । भारतीयगणितशास्त्रं लोके प्रथमस्थानं प्राप्नोति इत्यत्र नास्ति सन्देहः ।

- डा.के.वि.मेनोन्, तृश्शूर (केरलम्)

फाल्गुनसञ्चिकायां प्रकाशितस्य स्वत्वस्य विषये आरब्धाः उपक्रमाः प्रस्तुताः । संवादरीत्या कृतम् ‘अञ्जनम्’ इति विषयम् अधिकृत्य लेखनं सुकालिकम् । छात्राणां कृते प्रयोजनकारि भवति साङ्गणिकम् अन्वयचित्रम् । ‘संस्कृतं विभाति’ इति गीतं चारुतरम् । चाटुचणके ज्ञानसाधनवैदृश्यं दृश्यते । ‘सूर्यतिलकम्’ इति कथा बोधकारिणी । ‘एकादिनवोत्तरसंख्या’ इति लेखः ज्ञानवर्धकः रोचकः च । गणतन्त्रदिनोत्सवस्य आह्वानपत्रिका बीजपत्रेण निर्मिता इति ज्ञात्वा समुदितः अहम् ।

- कोट श्रीकृष्णाहितानलः, कार्तट्टु (कर्णा.)

वसन्तर्तुस्मारकविविधवर्णकुसुमयुता फाल्गुनसञ्चिका पठिता आन्तम् । ‘अञ्जनम्’ इति लेखे श्रीरत्नसुन्दरसूरिरचितस्य पुस्तकस्य सारः सम्यक्तया उपन्यस्तः । ‘चित्रान्वयनपद्धतिरचनाकाराः सर्वेऽपि अभिनन्दनार्हाः । ‘साङ्गणिकम्..’ इति लेखः उत्तमः । ‘धनसम्पादनैकलक्ष्यप्रतिबद्धाः संस्कृताध्ययनाय नाधिकुर्वन्ति’ इति कश्चन बोधः चाटुचणकात् प्राप्यते । धारावाहिन्यां ‘प्रभाकररावः सूर्यस्य वास्तवः पिता न’ इति नूतनबिन्दुप्रवेशात् रोमाञ्चवृद्धिः जायते । ‘सूर्यतिलक’लेखान्ते क्रिस्तमतप्रचारकाः स्वमतप्रचारार्थं किं किं कुर्वन्ति इति अनुक्तम् अपि ज्ञायते । ‘अनुलोमविलोमयुता..’ इति लेखात् गणितचमत्काराः ज्ञायन्ते । ‘पत्रिकावपनाद् वृक्षोत्पत्तिः’ इति नूतनमेव ज्ञातम् ।

- विजयमुक्तिमुनिचन्द्रसूरी, गान्धिधाम (गुज.)

फाल्गुनमासाङ्कः पठितः । सम्पादकीयं वचनं प्रशंसार्हम् । ‘पत्रिकातः वृक्षः’ इति किञ्चित् नूतनमेव आविष्कृतं भारतीयवैज्ञानिकैः । पर्यावरणरक्षणाय चिन्तितः अयमंशः प्रसारणार्हः । ‘अञ्जनम्’ इति लेखः कालोचितः । ‘संस्कृतक्षेत्राय पद्मप्रशस्तयः’ इति लेखः संस्कृतविषये प्रीतिं वहत्सु जनेषु गौरवं वर्धयति । ‘द्वौ आटोचालकौ’ इति लेखः सम्यक् सन्देशं प्रसारयति । ‘शिरसि अभिषिक्तम्..’ इति लघुलेखे पाषाणविषये किञ्चित् वैशिष्ट्यं ज्ञापितम् । ‘अनुलोपविलोमयुता...’ इति लेखे विवृता गणितक्रीडा रुचिरा । ‘साङ्गणिकम्...’ इति किञ्चित् नूतनसर्जनमेव । ‘सूर्यतिलकम्’ इति कथा बोधदायिनी । धारावाहिनी मधुररसनिर्झरिणी इव शनैः शनैः अग्रे सरन्ती मोदं जनयति । शङ्कुकस्य कथा अश्रुतपूर्वा ।

- मुनिः चान्द्रेयः, गान्धिधाम (गुज.)

मनोहरगोवत्सयुगलचित्रिता माघमासीयसञ्चिका प्राप्ता । भारतस्य वास्तविकं चित्रम् अन्यदेव आसीत् इतीदं तथ्यं सम्पादकीयेन, ‘परकीयतां गताः अस्मदीयाः’ इति लेखेन च सम्यक् प्रकाशितम् । सत्यमेव, प्रमाणानि आधृत्य भारतीयेतिहासस्य पुनर्लेखनम् आवश्यकम् । ‘यादृशी भावना तादृशी सिद्धिः’ इति उक्तिं बोधयति ‘दृष्ट्यनुगुणा भावना’ । ‘कर्मयोगः नाम कः ?’ इत्यत्र कर्मयोगस्य सरलरीत्या समन्वयः प्रदर्शितः । सङ्गीतस्वरोत्पादकानि सोपानानि सन्ति इति विषयः अश्रुतपूर्वः । राजेन्द्रप्रसादस्य जीवनप्रसङ्गेन आत्मविश्वासस्य यदुदाहरणं प्रस्तुतं, तद् निश्चयेन प्रेरणादायकम् ।

- मनसीधाडीवाल, बिकानेर (राज.)


