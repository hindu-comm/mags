+++
title = "14 पुत्री क्व गता ?"

+++
**पुत्री क्व गता ?**

सन्ध्याकाले कार्यालये कार्ये निमग्नः आसम् । तदा मम भार्या दूरवाण्या - ‘‘भोः ! ज्येष्ठपुत्री कुत्रापि न दृश्यते । गृहं न प्रत्यागता सा’’ इति वदन्ती भयं प्राकटयत् । तदा समयः आसीत् सार्धचतुर्वादनम् । पुत्री प्रतिदिनं विद्यालयतः सार्धद्विवादने शालायानम् आरुह्य त्रिवादने गृहं प्रतिनिवर्तते ।

अहं भार्याम् उक्तवान् - ‘‘अयि ! प्रायः सा पितृभगिन्याः गृहं गतवती स्यात् । तत्र पश्य’’ इति ।

![](magazine_images/img-1657091854smaram.jpg)यत्र वयं वसामः तस्मिन् एव उपमार्गे पञ्चमं गृहं भवति पितृभगिन्याः । कनिष्ठपुत्र्या सह मम भार्या पितृभगिन्याः गृहं गता । ताभ्यां द्वारं ताडितम्, आहूतं च । परन्तु प्रत्युत्तरं न श्रुतम् । गृहस्य वामभागे स्थितं द्वारं पितृभगिनी सर्वदा उद्घाटितम् एव स्थापयति इति जानती मम पत्नी तत् द्वारम् उद्घाट्य अन्तः अगच्छत् । तत्र पुत्र्याः पादत्राणविद्यालयस्यूतादिकं न दृष्टम् । गृहे सर्वान् प्रकोष्ठान् वीक्षित्वा पुत्रीं क्वापि अप्राप्य भार्या मां जङ्गमदूरवाण्या सर्वं न्यवदेयत् ।

मम सूचनायाः अनुगुणं भार्यया शालायानचालकेन सह सम्भाषणं कृतम् । ‘‘मार्गान्ते स्थिते लोकयानस्थानके अवातरत् सा इति स्मरामि अहम्’’ इति अवदत् शालायानचालकः ।

कार्यालयात् प्रतिनिवर्तमानं मां भार्या भीत्या प्रार्थयत - ‘‘सूर्यास्तसमयः अपि अतीतः । कोऽपि अस्मत्पुत्र्याः अपहारं कृतवान् स्यात् इति भाति । भवान् कृपया आरक्षकान् सूचयतु’’ इति । तदनुसारेण अहम् आरक्षकालयं प्रति दूरवाणीं कृत्वा सर्वं प्रसङ्गम् अकथयम् । आरक्षकाधिकारी उक्तवान् - ‘‘आदौ विद्यालये अन्विष्यताम् । तत्र अपि सा न दृष्टा चेत् अहं पुनः सूचनीयः’’ इति ।

ततः अहं पत्नीं सान्त्वयन् पृष्टवान् - ‘‘गृहे कुत्र कुत्र पुत्री अन्विष्टा ?’’ इति ।

पत्नी उक्तवती - ‘‘अहं सर्वान् प्रकोष्ठान् अपश्यम् । पुत्र्याः शालास्यूतः अपि क्वापि न दृश्यते ।...’’

‘‘अधोगृहे अपि दृष्टं किम् ? ’’ - मया पृष्टम् ।

भार्या उक्तवती - ‘‘न ! तत्र तु न दृष्टम् । कदापि सा तत्र न गच्छति’’ इति ।

मम श्वश्रूः झटिति तलगृहम् अगच्छत् । अल्पे एव काले सा उच्चस्वरेण अवदत् - ‘‘अत्र शालास्यूतः दृश्यते !’’

वयं तलगृहं प्रति अधावाम । तत्र मम पुत्री पुरातने पर्यङ्के शान्ततया निद्रां कुर्वती आसीत् ।

पूर्वाह्णे शालायां व्यायामवर्गे पञ्चकिलोमीटर्दूरं यावत् परिधाव्य श्रान्ता सा अधोगृहस्य उद्घाटितेन द्वारेण अन्तः प्रविश्य निद्रावशतां गता आसीत् । केभ्यश्चित् दिनेभ्यः पूर्वमेव एतत् गृहं क्रीत्वा आगतम् इत्यतः एतावत्पर्यन्तं गृहस्य सम्पूर्णं परिचयं न प्राप्तवती आसीत् सा ।

जागरणं प्राप्य सर्वां वार्तां श्रुत्वा पुत्री भयेन रोदनम् आरभत । तां सान्त्वयन् अहम् उक्तवान् - ‘‘वत्से ! अलं रोदनेन । किमर्थं रोदिषि ? किमपि न जातम्’’ इति ।

तदा पुत्री रुदती अवदत् - ‘‘आरक्षकाणां तु कर्तव्यभारः महान् । यत्र गृहदाहः जातः स्यात् तत्र जनानां संरक्षणं यत् करणीयं स्यात् तत् परित्यज्य ते मम साहाय्याय आगच्छेयुः यत् ततः किं प्रयोजनम् ?’’ इति ।

उच्चैः विहस्य तां सान्त्वयित्वा अहम् अवदम् - ‘‘भोः, अलं चिन्तया । आरक्षकान् इदानीम् एव अहं सूचयिष्यामि - अत्र आगमनं न आवश्यकम् इति । त्वम् आदौ पादौ प्रक्षाल्य देवं नमस्कुरु । ततः वयं भोजनार्थं तव प्रियोपहारमन्दिरं प्रति एव गच्छाम’’ इति ।


