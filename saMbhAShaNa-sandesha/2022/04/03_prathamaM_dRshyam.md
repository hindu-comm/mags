+++
title = "03 प्रथमं दृश्यम्"

+++
# प्रथमं दृश्यम्

(राजभवने चिन्तामग्नः महाराजः उपविष्टः अस्ति ।)

महाराजः - (स्वगतम्) अहो, गूढचराणां मुखात् या वार्ता श्रुता ततः नितरां खिन्नः अस्मि । मदीये सर्वसमृद्धियुते राज्ये भ्रष्टाचारः प्रविष्टः अस्ति इति ! सः सर्वत्र दृश्यते इति ! किन्तु अद्यपर्यन्तं सः मम दृष्टिगोचरः तु न अभवत् । भवतु, कथमपि अन्विष्य सः मारणीयः एव । (प्रकाशम्) कः कोऽत्र भोः.... ?

सेवकः - (प्रविश्य) जयतु महाराजः । आदिश्यतां प्रभो !

महाराजः - गच्छ, अनुपदमेव महामन्त्रिणम् अत्र उपस्थापय ।

सेवकः - यथादिशति देवः । (गच्छति, मन्त्रिणा सह प्रत्यागच्छति ।)

मन्त्री - जयतु महाराजः । अभिवादये ।

महाराजः - मन्त्रिवर्य ! आगम्यताम् ।

मन्त्री - किमिदं पश्यामि, महाराजः चिन्तामग्नः इव दृश्यते .... !

महाराजः - अतः खलु भवान् स्मृतः !

मन्त्री - अहो मम सौभाग्यम् ! आदिशतु महाराज ! का चिन्ता भवन्तं बाधते ... ?

महाराजः - मन्त्रिवर्य ! गूढचरमुखात् मया श्रुतं यत् मम राज्ये भ्रष्टाचारः प्रविष्टः अस्ति इति । एतदपि श्रुतं यत् सः इदानीं सर्वत्र अपि दृश्यते इति । (मन्त्रिणः मुखं विच्छायं भवति ।)

मन्त्री - (भीतिं गोपायन्) एवम् !! मया तु न श्रुता एव खलु एषा वार्ता ... ।

महाराजः - मया श्रुता अस्ति । तया अहं बाधितः अपि । इदानीम् अस्याः चिन्तायाः परिहारः अन्वेष्टव्यः ।

मन्त्री - तत् तु सत्यमेव । परिहारः अन्वेष्टव्यः एव । आदिशतु महाराजः, तदर्थं किं करणीयम् इति ।

महाराजः - आदौ सः भ्रष्टाचारनामकः कीदृशः, तस्य स्वरूपं किम् इत्यादिकं ज्ञातव्यम् । अनन्तरं गृहीत्वा सः मारणीयः ।

मन्त्री - सत्यं, सत्यम् । तथैव करणीयम् ।

महाराजः - सः कुत्र अस्ति इति भवान् सर्वादौ जानातु । अनन्तरं मां ज्ञापयतु ।

मन्त्री - महाराज ! अहं चिन्तयामि यत् सः सुखेन दृष्टिगोचरः न भवति । एवं सति कथम् अहम् .... ?

महाराजः - कथं, कुतः.. इत्यादिकम् अहं न जानामि । भवान् एव अन्वेषणं करोतु, अन्यान् जनान् वा तस्मिन् कार्ये नियोजयतु । (स्मृत्वा) अथवा एवं करोतु, यः भ्रष्टाचारं दर्शयति तस्मै शतं नाणकानि दास्यन्ते इति सर्वत्र डिण्डिमघोषं कारयतु ।

मन्त्री - अहो, एषः अस्ति उत्तमः उपायः । अहं तथैव करिष्यामि । पक्षाभ्यन्तरे निश्‍चयेन भ्रष्टाचारं दर्शयिष्यामि । (गन्तुम् उद्युक्तः भवति ।)

महाराजः - भोः मन्त्रिवर्य ! अन्यत् अपि एकं कार्यम् अस्ति ।

मन्त्री - आदिशतु महाराजः ।

महाराजः - (सिंहासनं दर्शयन्) मदीयम् एतत् सिंहासनं पुरातनं जीर्णं च अस्ति । झटिति अस्य स्थाने अन्यत् सिंहासनं कारयित्वा उपस्थापनीयम् । तदर्थं सहस्रं नाणकानि भवते दास्यामि ।

मन्त्री - यथाज्ञापयति महाराजः । शीघ्रमेव कारयिष्यामि । (गच्छति)

द्वितीयं दृश्यम्

सेवकः - (मार्गे डिण्डिमघोषं कुर्वन्) शृण्वन्तु भोः शृण्वन्तु । सर्वे शृण्वन्तु । अवधानपूर्वकं शृण्वन्तु । यः भ्रष्टाचारं दर्शयिष्यति तस्मै महामन्त्रिणा पञ्चाशत् नाणकानि दास्यन्ते । यः तं दर्शयेत्, सः नाणकानि प्राप्तुम् अर्हेत् । शृण्वन्तु भोः शृण्वन्तु ।...

तृतीयं दृश्यम्

(पक्षानन्तरं शिल्पी सेवकयोः साहाय्येन नूतनं सिंहासनम् आनीय स्थापयति । मन्त्री प्रविशति ।)

शिल्पी - मन्त्रिवर्य ! भवदाज्ञानुसारेण अस्माभिः महता प्रयत्नेन अल्पेन एव कालेन एतत् उत्तमं सिंहासनं सज्जीकृतम् अस्ति । परिशीलयतु आर्यः ।

मन्त्री - (परिशील्य) शोभनम् । शोभनम् । भवतु, अस्य निर्माणव्ययः कियान् अभवत् ?

शिल्पी - मन्त्रिवर्य ! षट्शतं नाणकानि एतदर्थं व्ययितानि अभवन् ।

मन्त्री - (कोपेन) अहो, तावान् व्ययः कथं सम्भवति भोः ? किम् अस्मान् वञ्चयितुं यत्नं करोति भवान् ?

शिल्पी - न हि । न हि । वस्तुतः...

मन्त्री - मास्तु विवादः । एतदर्थं पञ्चशतं नाणकानि दास्यामि । तावदेव दीयते । अङ्गीक्रियताम् ।

शिल्पी - (खेदेन) अस्तु ।

मन्त्री - श्रूयताम् । मम गृहं जानाति खलु भवान्, रात्रौ तत्र आगत्य धनराशिं ततः नयतु ।

शिल्पी - तथैव अस्तु मन्त्रिवर्य ! (गच्छति)

मन्त्री - (स्वगतम्) कथमपि प्रतारितः एषः । अधुना महाराजं सिंहासनसिद्धिवार्तां निवेदयामि ।

(महाराजः प्रविशति)

मन्त्री - जयतु महाराजः । महाप्रभो ! सिद्धम् अस्ति भवदीयं नूतनं सिंहासनम् । कृपया परिशील्यताम् ।

महाराजः - एवम् ... ? (समीपं गत्वा परिशील्य) शोभनं, शोभनम् । अतीव सुन्दरम् अस्ति । (उपविशति)

मन्त्री - (गर्वेण) महता प्रयत्नेन कारितम् अस्ति मया ।

महाराजः - सन्तुष्टोऽस्मि । साधुवादाः भवते । एतदर्थं कियान् व्ययः कृतः भवता ?

मन्त्री - तस्मिन् दिने भवता एतदर्थं सहस्रं नाणकानि दास्यन्ते इति उक्तम् आसीत् खलु । अतः मया तावदपि व्ययितम् ।

महाराजः - भवतु । न कापि चिन्ता । एतानि सहस्रं नाणकानि स्वीकरोतु भवान् । (नाणकस्यूतं ददाति)

मन्त्री - यथाज्ञापयति महाराजः । (स्वीकरोति)

महाराजः - भोः मन्त्रिन् ! अत्रान्तरे भ्रष्टाचारस्य अभिज्ञाने समर्थः जनः आनेतव्यः इति मया आदिष्टम् आसीत् खलु ... ? किं तादृशः कोऽपि जनः लब्धः ?

मन्त्री - आं महाराज! तादृशः कश्चन विशेषज्ञः अस्ति इति वार्ता मया श्रुता । झटिति तम् आनेतुं मया सेवकाः प्रेषिताः । एतावता ते आगताः स्युः अपि ।

महाराजः - तर्हि कुतो विलम्बः ? तम् अत्र उपस्थापयतु ।

मन्त्री - यथादिशति महाराजः ।

(गच्छति, विशेषज्ञेन सह आगच्छति)

विशेषज्ञः - जयतु महाराजः ।

मन्त्री - जयतु महाराजः । महाप्रभो ! एषः अस्ति सः विशेषज्ञः, यः भ्रष्टाचारम् अभिज्ञातुं शक्नोति । मया महता प्रयत्नेन एषः आनीतः अस्ति ।

महाराजः - साधु साधु । भोः विशेषज्ञ ! भवान् वदतु, भ्रष्टाचारः कुत्र अस्ति ? तस्य स्वरूपं कीदृशम् अस्ति ?

विशेषज्ञः - महाराज ! भ्रष्टाचारः अत्यन्तं सूक्ष्मः भवति । अतः सः सामान्यानां दृष्टिगोचरः एव न भवति ।

महाराजः - (आश्चर्येण) एवम् !! वस्तुतः सः कुत्र तिष्ठति ?

विशेषज्ञः - सः सर्वत्र तिष्ठति । अधुना तु एकमपि तादृशं स्थलं नास्ति, यत्र सः न स्यात् ।

महाराजः - (आश्चर्येण) एवम् !!

विशेषज्ञः - सत्यं महाराज !

महाराजः - किं सः स्वयं परमेश्वरः, येन सर्वव्यापी तिष्ठति ... ?

विशेषज्ञः - न परमेश्वरः । तथापि सः सर्वव्यापी अस्ति इत्येतत् सत्यमेव ।

महाराजः - एवं चेत् तं भवान् कथं द्रष्टुं शक्नोति ... ?

विशेषज्ञः - सा एव खलु विशेषज्ञता नाम । नेत्रयोः विशिष्टस्य अञ्जनस्य लेपनेन अहं तं द्रष्टुं शक्नोमि ।

महाराजः - एवं चेत् उच्यताम्, किं सः भ्रष्टाचारः मदीये अस्मिन् राजभवने अस्ति ?

विशेषज्ञः - तिष्ठतु । परिशीलयामि तावत् । (नेत्रयोः अञ्जनलेपनं कृत्वा दृष्ट्वा) आम्, अस्ति ।

महाराजः - (आश्चर्येण) किम् अस्मिन् सभाभवने अस्ति ?

विशेषज्ञः - आम् अस्ति ।

महाराजः - (इतोऽपि आश्चर्येण) किं मदीये अस्मिन् सिंहासने अपि अस्ति ?

विशेषज्ञः - (परिशील्य) अथ किम् ? अत्रापि अस्ति ।

(मन्त्री पलायनं कर्तुम् इच्छति)

महाराजः - (सिंहासनात् उत्प्लुत्य) किम् अत्रापि अस्ति... ? तत् कथम् ? निरूपयतु तावत् ... ।

विशेषज्ञः - सत्यं महाराज ! सः अस्मिन् सिंहासने अपि अस्ति । अपि जानाति तत् कथम् इति ... ? अस्य सिंहासनस्य निर्माणार्थं भवता कति नाणकानि दत्तानि ?

महाराजः - सहस्रं नाणकानि ।

विशेषज्ञः - किन्तु अस्य निर्माणं यः कृतवान् तेन पञ्चशतं नाणकानि एव प्राप्तानि सन्ति !

महाराजः - शिष्टानि कुत्र गतानि .... ?

विशेषज्ञः - केनचित् मध्यवर्तिना तानि निगीर्णानि सन्ति ।

(मन्त्री भीत्या कम्पते ।)

महाराजः - किमिदं सत्यम् ... ?

विशेषज्ञः - आं महाराज ! एषः एव भ्रष्टाचारः ।

महाराजः - (सक्रोधम्) आह्... झटिति एव अस्य भ्रष्टाचारस्य मारणं करिष्यामि । भोः मन्त्रिन् !

मन्त्री - (भीत्या) आज्ञापयतु महाराजः ।

महाराजः - सिंहासनस्य निर्माणार्थं मया भवते सहस्रं नाणकानि दत्तानि । किन्तु तेन सिंहासननिर्मात्रा तु पञ्चशतं नाणकानि एव प्राप्तानि । तर्हि अन्यानि कुत्र गतानि इति झटिति ज्ञायताम् ।

मन्त्री - (सभयम्) तर्हि वयम् एवं करवाम महाराज ! एतस्य ज्ञानार्थम् अहम् एकां सत्यशोधनसमितिं रचयिष्यामि । सा समितिः एतद्विषये विवरणं सङ्गृह्य मासाभ्यन्तरे प्रतिवेदनं भवते समर्पयिष्यति ।

महाराजः - तथैव भवतु । शीघ्रातिशीघ्रं भवान् मां विषयं ज्ञापयतु ।

मन्त्री - यथाज्ञापयति महाराजः ।

(महाराजः गच्छति)

विशेषज्ञः - मन्त्रिवर्य ! मम कार्यं समाप्तम् । अस्मिन् सिंहासने अपि भ्रष्टाचारः अस्ति इति मया दर्शितम् अस्ति । अधुना मह्यं गमनाय अनुज्ञां ददातु । मह्यं दातव्यानि नाणकानि अपि ददातु ।

मन्त्री - (स्वगतम्) भ्रष्टाचारं यः दर्शयति तस्मै शतं नाणकानि दीयन्ते इति महाराजेन अङ्गीकृतम् । अहं तानि गृहीत्वा तादृशाय जनाय पञ्चाशत् नाणकानि दीयन्ते इति डिण्डिमघोषं कारितवान् । मम सौभाग्यवशात् एषः तं विषयं न जानाति । अतः पञ्चाशत् नाणकानि दत्त्वा एतं कथमपि इतः अतिवाहयामि ।

(गणनाम् अभिनीय अन्यं स्यूतं तस्मै दर्शयन् - प्रकाशम्)

गृह्णतु, गच्छतु इतः ।

विशेषज्ञः - (धनस्यूतं स्पृष्ट्वा हस्तं प्रतिस्वीकृत्य) अहो ! अत्रापि भ्रष्टाचारस्य गन्धः आघ्रायते खलु मया । अञ्जनप्रयोगेण सत्यं किमिति परिशीलयामि तावत् । (नेत्रयोः अञ्जनलेपनं कर्तुं प्रयतते ।)

मन्त्री - (भीत्या तत् वारयन्) अरे विशेषज्ञ ! भवता यत् करणीयम् आसीत् तत् कार्यं समाप्तम् । तन्निमित्तं भवते दातव्यः धनराशिः अत्र अस्ति । एतं गृहीत्वा तूष्णीं गच्छतु भवान् । यदि अनपेक्षितविषये चञ्चूप्रवेशः क्रियेत तर्हि निश्चयेन भवतः कण्ठच्छेदनं भविष्यति ।

विशेषज्ञः - मा कुप्यतु मन्त्रिवर्य ! अहं तथैव करिष्यामि । (धनस्यूतं गृहीत्वा भीतभीतः एव गच्छति ।)

मन्त्री - (स्वगतम्) हन्त ! एकस्मात् प्रकरणात् मया मोक्षः प्राप्तः । अन्यस्य विषये किं करवाणि ? (विचिन्त्य) अथवा, मासात्मकः कालः अस्ति तद्विषये चिन्तनार्थम् । तदभ्यन्तरे यत् किमपि भवितुम् अर्हति । अलं वृथा तद्विषये चिन्तनेन । प्राप्तकाले कमपि उपायं चिन्तयिष्यामि ... । (गच्छति)
