+++
title = "13 रामायणघटनासङ्ग्रहशिल्पम्"

+++
**रामायणघटनासङ्ग्रहशिल्पम्**

![](magazine_images/img-1657091764Ramayanachitram.jpg)एकश्लोकीयरामायणम्, एकश्लोकीयभागवतम् इत्यादयः अस्माभिः श्रुताः स्युः एव । एकेन एव श्लोकेन यत्र रामायणकथा सङ्गृह्यते सः श्लोकः उच्यते - ‘एकश्लोकीयरामयणम्’ इति । ‘पूर्वं रामतपोवनादिगमनम्..’’ इति तस्य आरम्भः । एवमेव ‘आदौ देवकिदेविगर्भजननम्...’ इति आरभ्यते भागवतीयः श्लोकः । सङ्क्षेपरुचिभिः कविभिः रच्यन्ते एतादृशाः श्लोकाः ।

एतादृशेन एव सङ्क्षेपरुचिना केनचित् शिल्पिना एकस्मिन् एव शिलाशिल्पे समग्रं रामायणं चित्रितम् अस्ति । एतत् चित्रम् अस्ति एलोरागुहासमूहे (वेरूळ) । अखण्डमहाशिलाम् उत्कर्त्य रचिताः गुहाः अत्र सन्ति । तासु षोडश्यां गुहायां शिवसम्बद्धं कैलाशमन्दिरम् अस्ति । तस्य मन्दिरस्य भित्तौ क्वचित् अस्ति एतत् रामायणघटनासङ्ग्रहशिल्पम् ।

एलोरागुहासमूहे शतं गुहाः सन्ति । तासु 37 गुहासु सार्वजनिकदर्शनम् अनुमन्यते । राष्ट्रकूटशासनकाले (सा.श.600-1000) एतासां गुहानाम् उत्कर्तनं जातम् । महाराष्ट्रे औरङ्गाबादजनपदे, औरङ्गाबादतः 29 कि.मी.दूरे सन्ति एताः गुहाः ।

रामायणकथासङ्ग्रहशिल्पस्य स्थूलं विवरणम् -

1. प्रथमपङ्क्तौ रामलक्ष्मणसीतानाम् अरण्यं प्रति गमनं, गुहेन कृतं नदीतारणं च दृश्यते ।

2. द्वितीयपङ्क्तौ मध्यभागे लक्ष्मणेन कृतस्य शूर्पणखायाः नासिकाकर्तनस्य दृश्यम् अस्ति ।

3. तृतीयपङ्क्तौ मायाहरिणरूपेण मारीचस्य आगमनं, सीताम् अपहृत्य रावणेन पुष्पकविमानेन सीतायाः नयनं च दृश्यते ।

4. चतुर्थपङ्क्तौ वालिसुग्रीवयोः युद्धं, समुद्रलङ्घनसमये हनूमन्तं ग्रहीतुं सुरसायाः प्रयासः च दृश्यते ।

5. पञ्चमपङ्क्तौ सप्ततालवृक्षच्छेदः, सुग्रीवसख्यादयः च दृश्यन्ते ।

6. षष्ठपङ्क्तौ लङ्कादाहः, पुच्छं वलयीकृत्य रावणस्य पुरतः अङ्गदस्य उपवेशनम् इत्यादयः दृश्यन्ते ।

7. सप्तमपङ्क्तौ कपिभिः कृतं सेतुनिर्माणं दृश्यते ।

8. अष्टमपङ्क्तौ रामरावणयोः युद्धं दृश्यते ।

अतिप्राचीनत्वात् शिल्पस्य स्पष्टता बहुत्र यद्यपि अपगता, तथापि सूक्ष्मदर्शनात् रामायणकथा तु स्पष्टतया अभिज्ञायते एव । एतत् शिल्पं तु मन्दिरस्य कश्चन अत्यल्पः भागः । तत्र अवधानपूर्वकं रामायणकथाम् उत्कर्तिर्तुं महान् एव समयः अपेक्ष्येत । प्रायः मासात् अधिकः कालः स्वीकृतः स्यात् एव शिल्पिना । एतादृशे शिल्पे शिल्पिना दर्शिता अखण्डश्रद्धा अपूर्वा एव स्यात् खलु !


