+++
title = "05 अङ्गणम् इति णत्वोपेतं रूपं साध"

+++
# अङ्गणम् इति णत्वोपेतं रूपं साधु एव

शिष्यः - श्रीमन् ! ‘अङ्गणम्’ इति णत्वोपेतं रूपं किं न साधु ?

आचार्यः - असाधु इति वक्तुं न शक्यते । पृषोदरादिषु तस्य पाठः अङ्गीक्रियते ।

शि - मया तु अमरकोषकण्ठस्थीकरणावसरे ‘अङ्गणं चत्वराजिरे’ इति पठितम् ।

आ - केषुचित् पुस्तकेषु तथा दृश्येत । किन्तु सुधाव्याख्यानोपेते तु ‘अङ्गनं चत्वराजिरे’ इति तवर्गपञ्चमोपेतः पाठः एव दृश्यते । कालिदासप्रयोगः अपि - ‘मृगैर्वर्तितरोमन्थमुटजाङ्गनभूमिषु’ (रघु.1.53) इति तवर्गपञ्चमोपेतः एव दृश्यते । मल्लिनाथः अपि तवर्गपञ्चमोपेतं रूपमेव उल्लिखति स्वव्याख्याने ।

शि - एवं तर्हि टवर्गपञ्चमोपेतं रूपं किम् असाधु ?

आ - तथा तु नास्ति । किन्तु केचन तस्य पृषोदरादितां न अभ्युपगच्छन्ति । तद्विषये अमरकोषे (सुधाव्याख्यानोपेते) टिप्पण्यां लिख्यते -

‘‘यत्तु मालतीमाधवव्याख्यायां जगद्धरः ‘अङ्गणशब्दे विधायकाभावात् णत्वश्रुतिः अयुक्ता । पृषोदरादित्वात् णत्वमित्यपि अयुक्तमेव’ इति । यदपि मुरारिव्याख्यायां रुचिपतिः - ‘अङ्गनशब्दो णकारान्तः इति केचित् पठन्ति । तदप्रामाणिकम् । न च पृषोदरादिपाठेन णत्वमिति वाच्यम् । पृषोदरादिपाठे प्रमाणाभावात् । तथाविधानुप्रासयमकादेरदर्शनाच्च’ इति । तदुभयमपि मन्दम् ।’’

शि - समर्थनयुक्तिः का दर्श्यते तत्र ?

आ - समर्थनयुक्तिः इत्थम् - ‘‘कानि पृषोदरादीनि ? पृषोदरप्रकाराणि । कानि पृषोदरप्रकाराणि ? येषु लोपागमवर्णविकाराः श्रूयन्ते, न चोच्यन्ते’ इति भाष्यतः, ‘कानीति किमादिशब्दः प्रकारे, अथ व्यवस्थायाम् इति सन्देहात् प्रश्नः । पृषोदरप्रकाराणीति । प्रकारः आदिशब्दः । व्यवस्थार्थे ह्यादिशब्दे यथोपदिष्टग्रहणम् अनर्थकं स्यात्’ इति श्रूयमाणप्रासलोपागमवर्णविकारस्यैव पृषोदरादित्वस्य लाभात् । गणपाठस्य अप्रामाणिकत्वात्, प्रामाणिकत्वेऽपि तस्य आकृतिगणत्वेन अङ्गणशब्दस्य पृषोदरादित्वे बाधकाभावात् । न च शिष्टाद्युक्तत्वेन अप्रामाणिकता इति वाच्यम् । ‘अध्यास्य सौरमेयं मौक्तिकरुचिरङ्गणेषु विहितमतिः’ इति शृङ्गारवैराग्यार्थद्वयप्रतिपादकरसिकरञ्जनकाव्ये श्लेषस्य णान्तत्वमन्तरा असम्भवेन तस्य आवश्यकत्वात् ।..’’ इति ।

शि - ‘अङ्गणवेदी वसुधा, कुल्या जलधिः, स्थली च पातालम्’ इति सुभाषिते मया णत्वघटितप्रयोगः एव स्मर्यते ।...

आ - अर्थशास्त्रे प्रयोगो यथा - ‘कोष्ठकाङ्गणवर्चानाम् अग्निकुट्टनशालयोः ...’ (3.5.28) इति । एतादृशाः अन्ये प्रयोगाः अपि सन्ति एव बहवः ।

- अङ्गणं वा सभास्थानं कर्णे लाङ्गलभित्तिकम् । - मयमतम् (21.25)

- अङ्गणं प्रति दीपौघास्तस्थुः पीततमोऽम्भसः । - योगवासिष्ठः - 3.17

शि - टवर्गपञ्चमोपेतं रूपं यद्यपि असाधु मन्यते कैश्चित्, तथापि अमरकोषस्थटिप्पण्याः अवलोकनात् स्पष्टं यत् तादृशं रूपं लोके प्रयोक्तुं शक्यम् एव इति । एवं ननु ? दैनन्दिनव्यवहारे णत्वोपेतस्य एव रूपस्य प्रयोगः आधिक्येन दृश्यते ।


