+++
title = "11 परतत्त्वम् एकमेव"

+++
# परतत्त्वम् एकमेव

कश्चन ग्रामः । तत्र वसति कश्चन महावणिक् । सः स्वभवनं परितः वाटिकां निर्माय भवनस्य मुख्यद्वारे एकं महाशुनकं स्थापितवान् । जनाः तं शुनकं दृष्ट्वा भयम् अनुभूय मार्गस्य अपरं पार्श्वं गच्छन्ति स्म, वेगेन धावन्ति स्म वा ।

![](magazine_images/img-1657091584Bal3.jpg)

अथ एकदा कश्चन गुरुः शिष्याभ्यां सह तं ग्रामम् आगत्य धनिकस्य भवनस्य समीपे वृक्षस्य अधः उपाविशत् । तस्य शिष्यौ भिक्षां प्राप्तुं धनिकस्य भवनं गतवन्तौ । ताभ्यां तत्र क्रूरः शुनकः दृष्टः । प्रथमः शिष्यः शुनकात् भीतिं प्राप्य वेगेन अधावत् । द्वितीयः धैर्येण अग्रे पदानि स्थापयन् शुनकस्य समीपम् आगतवान् । तथापि सः शुनकः कामपि प्रतिक्रियां न कृतवान् । तदा सः शिष्यः ज्ञातवान् यत् एषः शुनकः सजीवः न, शिलानिर्मितशिल्परूपः इति सः अन्यं शिष्यम् आहूय अवदत् - ‘‘भोः ! आगच्छ ! एषः शुनकः कृत्रिमः । अतः एषः दंशनं भषणं वा न करोति’’ इति । किन्तु प्रथमः शिष्यः तत्र विश्वासं न प्राप्नोत् । ‘‘अयं जीवति इति दर्शनात् एव ज्ञायते । अहम् अस्य समीपं न आगच्छामि’’ इति उक्त्वा सः ततः निरगच्छत् । द्वितीयः शिष्यः धनिकगृहात् भिक्षां स्वीकृत्य प्रत्यागतवान् ।

धनिकस्य भवने यत् प्रवृत्तं तत् सूचयित्वा सः गुरुम् अपृच्छत् - ‘‘गुरुवर्य ! आवाम् एकम् एव शुनकशिल्पं दृष्टवन्तौ । परन्तु अयं मम वाक्यं न अङ्गीकरोति । यत् अहं पश्यामि तत् तत्त्वं सत्यं खलु ? यत् एषः वदति तत् असत्यं ननु ?’’ इति ।

तदा मन्दहासं प्रकटयन् गुरुः अवदत् - ‘‘वत्सौ ! वस्तुतः उभयोः अपि तत्त्वं सत्यं न । ‘ब्रह्म सत्यं जगन्मिथ्या’ इति श्रुतं ननु भवद्भ्याम् ? परतत्त्वं तु एकमेव । यत् सर्वत्र सर्वदा तिष्ठति तदेव पारमार्थिकं सत्यम् । यत्र यत् नास्ति तत्र तस्य रूपस्य आरोपणम् एव उच्यते - ‘प्रातिभासिकं सत्यम्’ इति । शिलया निर्मिते शिल्पे एषः शुनकम् अपश्यत् यत् तदेव अत्र उदाहरणम् । भवान् तु विद्यमानं शिल्पं शुनकम् इव अपश्यत् । एतस्य तत्त्वस्य नाम ‘व्यावहारिकं सत्यम्’ इति । जनाः यत् इन्द्रियैः अनुभवन्ति तत् सर्वं मिथ्या एव । परन्तु तदेव सत्यं भावयन्ति ते । यः ब्रह्मज्ञानं प्राप्तवान् सः शुनकं शिल्पं वा न, अपि तु सर्वं परब्रह्ममयं पश्यति । प्रातिभासिकं, व्यावहारिकं वा सत्यम् अतिक्रम्य पारमार्थिकं सत्यं प्रति गमनम् एव ज्ञानार्थिनां लक्ष्यम्’’ इति ।

(श्री रमणमहर्षिणा श्रावितां कथाम् आधारीकृत्य लिखिता कथा एषा ।)
