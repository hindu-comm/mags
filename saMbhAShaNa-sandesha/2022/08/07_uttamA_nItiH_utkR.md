+++
title = "07 उत्तमा नीतिः उत्कृष्टेन क्रमेण"

+++
**उत्तमा नीतिः उत्कृष्टेन क्रमेण**

\* (सं) विवेकगुप्तः

कदाचित् कश्चन राजा वैराग्यं प्राप्य संन्यासी जातः । भिक्षाटनसमये काचित् माता तस्मै भिक्षारूपेण त्रीन् तण्डुलकणान् दत्तवती । तदा सः संन्यासी आश्चर्येण अपृच्छत् - ‘‘आर्ये ! एतैः त्रिभिः तण्डुलकणैः पाकः कर्तुं न शक्यः । ![](magazine_images/img-1659240407Bal2.jpg)अतः स्पष्टं यत् एते विशिष्टोद्देशेन दत्ताः इति । ते उद्देशाः के ?’’ इति ।

तदा माता अवदत् - ‘‘भवान् पूर्वं राजा आसीत् इति भवतः मुखदर्शनात् एव ज्ञायते । त्रीन् अंशान् ज्ञापयितुं मया त्रयः तण्डुलकणाः दत्ताः’’ इति ।

‘‘ते त्रयः अंशाः के ?’’ - संन्यासी अपृच्छत् ।

‘‘पूर्वं प्रासादे यथा तथैव भवता सर्वदा सुरक्षिततया स्थातव्यम् इति प्रथमः अंशः । प्रासादे इव प्रतिदिनं भवता रुचिपूर्णं भोजनं करणीयम् इति अंशः द्वितीयः । प्रासादे इव अन्यत्र अपि भवान् सुखनिद्रां प्राप्नुयात् इत्ययं तृतीयः अंशः ।..’’

‘‘अहम् इदानीं प्रासादे नास्मि खलु ? अतः एते अंशाः जीवने कथं पालयितुं शक्याः मया ?’’ - राजा अपृच्छत् ।

‘‘कामक्रोधलोभमोहादयः शत्रवः यदि भवता दूरे स्थाप्येरन् तर्हि भवतः सुरक्षितता सिद्धा । प्रतिदिनं परिश्रमः, योगाभ्यासः इत्यादयः नियततया कृताः चेत् महती बुभुक्षा बाधते । तदा शुष्का रोटिका अपि परमस्वादुतया भासते । अतः प्रतिदिनं सम्यक् बुभुक्षा यथा प्राप्येत तथा परिश्रमः करणीयः । यदा शरीरश्रमः अधिकः भवेत् तदा एव सुखनिद्रा प्राप्येत । अतः शरीरश्रमः भवतः अधिकः भवेत् सर्वदा ।...’’

‘‘अम्ब ! उत्तमा नीतिः उत्कृष्टेन क्रमेण ज्ञापिताः भवत्या’’ इति उक्त्वा तां कृतज्ञतापूर्वकं नमस्कृत्य ततः अग्रे गतवान् संन्यासी ।
