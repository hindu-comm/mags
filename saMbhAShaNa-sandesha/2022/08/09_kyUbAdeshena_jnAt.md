+++
title = "09 क्यूबादेशेन ज्ञातं शिग्रोः वैश"

+++
**क्यूबादेशेन ज्ञातं शिग्रोः वैशिष्ट्यम् \* अभिरामः**

\[शिग्रुः भारते किञ्चन सामान्यं सस्यम् । किन्तु क्यूबादेशे तदेव आहारत्वेन, औषधत्वेन, शरीरपोषकत्वेन, प्राणधारकत्वेन च उपयुज्यते । तेन देशेन यत् वैशिष्ट्यं ज्ञातं तद्विषये अस्माकं नास्ति विशेषास्था ।\]

काचित् पत्रिकागोष्ठी । देशविदेशीयाः पत्रकाराः दूरदर्शनवाहिनीजनाः च महता प्रमाणेन उपस्थिताः आसन् तत्र । पत्रिकागोष्ठीनिर्वाहकः यत् वदेत् तत् श्रोतुं विविधदेशीयाः नेतारः उत्कर्णाः आसन् । यतः तस्याः आयोजकः आसीत् फिडेल्क्याष्ट्रो । क्यूबादेशस्य अध्यक्षः सः । तं देशं वशीकर्तुं, तम् अध्यक्षं विमर्दयितुं च अमेरिकादेशः अनेकान् प्रयत्नान् कृतवान् आसीत् । तान् सर्वान् विफलीकृतवान् आसीत् क्याष्ट्रोवर्यः । सः महत् अस्वास्थ्यं यदा प्राप्नोत् तदा केचन भावितवन्तः आसन् - ‘अयं शक्तिहीनः जातः, अस्य मरणं सम्भवेत् चेदपि न आश्चर्यम्’ इति । तादृशेन क्याष्ट्रोमहोदयेन आयोजिता आसीत् सा पत्रिकागोष्ठी । अतः एव सर्वेषां महत् कुतूहलं - सः किं वदेत् इति ।

सः पत्रिकागोष्ठ्याम् उपस्थाय अवदत् - ‘‘मम प्राणान् यः अरक्षत् तस्मै समर्प्यन्ते वन्दनानि’’ इति ।![](magazine_images/img-1659241014drumstick-tree.jpeg)

एतस्य श्रवणात् पत्रिकागोष्ठ्यां विद्यमानाः सर्वे महत् आश्चर्यं प्राप्नुवन् । क्याष्ट्रोवर्यस्य प्राणानां रक्षकः सः कः इति जिज्ञासा सर्वेषाम् । कुतूहलं रोद्धुम् अशक्नुवन्तः पत्रकाराः अपृच्छन् - ‘‘सः कः ?’’

‘‘सः अस्ति अयम्’’ इति सहासं वदन् शिग्रुं दर्शयन् क्याष्ट्रोवर्यः अवदत् - ‘‘अयं शिग्रुः एव मम प्राणान् अरक्षत्’’ इति ।

ततः क्याष्ट्रोवर्येण शिग्रुशाकस्य वैशिष्ट्यानां विषये विस्तरेण उक्तम् । शिग्रुः आहारत्वेन, औषधत्वेन, शरीरपोषकत्वेन, प्राणधारकत्वेन च कथं कार्यं करोति इति, शिग्रोः कः भागः कथम् उपयोक्तुं शक्यः इति च सः सविस्तरं विवृतवान् । तस्य कथनं श्रुत्वा सर्वे आश्चर्येण स्तब्धाः इत्यत्र किम् आश्चर्यम् ?

क्यूबा किञ्चन द्वीपराष्ट्रम् । अर्थसम्पत्तिः न सुमहती तस्य । फीडेल्क्याष्ट्रोवर्यः एतस्य प्रधानमन्त्री आसीत् १९५९ तः १९७३ पर्यन्तम् । ततः १९७६ तः २००८ पर्यन्तं सः तस्य देशस्य अध्यक्षः अपि आसीत् । १९६५ तः २०११पर्यन्तं सः कम्युनिस्ट्पक्षस्य प्रथम-कार्यदर्शिपदे आसीत् । २०११ तमे वर्षे तेन निवृत्तिः प्राप्ता ।

२०१० तमे वर्षे क्यूबापार्श्वे स्थिते हैटिदेशे भूकम्पः जातः । तत्र प्रवाहपीडा, कालरारोगः इत्यादिभिः जनाः नितरां पीडिताः । अपौष्टिकताः अपि तत्र बहुधा आसन् । क्यूबादेशे अपि एषा समस्या विजृम्भते स्म । एतस्याः समस्यायाः निवारणाय किमपि करणीयम् इति चिन्तनं क्याष्ट्रोवर्यं बहुधा बाधते स्म । कदाचित् ‘फिन्ले इन्स्टिट्यूट्’ इत्यस्य मुख्यायै काम्पाह्यूर्गोवर्यायै दूरवाणीं कृत्वा सः विषयेऽस्मिन् तस्याः अभिप्रायम् अपृच्छत् । तदा ह्यूर्गोवर्यया उक्तम् - ‘‘जनेषु या अपौष्टिकता दृश्यते तस्याः निवारणाय उत्तमम् औषधं नाम शिग्रुः’’ इति ।

क्याष्ट्रोवर्यः एतद्विषये अध्ययनं कृतवान् । शिग्रोः विविधाः औषधीयगुणाः तेन ज्ञाताः । अन्ते सः निश्चितवान् - ‘शिग्रुः मद्देशम् अन्यान् निर्धनदेशान् च पीडयन्त्याः अपौष्टिकतायाः निवारणे उत्तमं साधनम्’ इति ।

‘शिग्रुः प्राधान्येन उपलभ्यते भारते । भारतं गत्वा शिग्रुकृषेः अध्ययनं कृत्वा के के उपयोगाः ततः प्राप्तुं शक्याः इति अधीत्य आगन्तव्यं केनचित्’ इति निश्चित्य सः ह्यूर्गोवर्याम् एव अपृच्छत् - ‘‘शिग्रुसस्यानि अस्माकं देशे अपि वर्धनीयानि । भारतं गत्वा विषयेऽस्मिन् अधीत्य विषयसङ्ग्रहं कृत्वा कः आगच्छेत् ?’’ इति ।

‘‘अहम् अस्मि एव ननु ? अहम् एव गमिष्यामि एतदर्थम्’’ इति उक्तवती ह्यूर्गोवर्या । सा तु योग-निसर्ग-चिकित्सादीनाम् अध्ययनाय, चिन्तनगोष्ठीनां निमित्तं च इतः पूर्वं बहुवारं भारतम् आगतवती आसीत् एव । अतः सा एतस्मै कार्याय भारतं प्रति गन्तुम् उत्साहेन सज्जा
जाता ।

भारते आन्ध्रप्रदेश-तमिळुनाडुप्रभृतिषु अटित्वा तया शिग्रुसम्बद्धाः अनेके विषयाः सङ्गृहीताः । कीदृशाः पाकाः कं भागम् उपयुज्य क्रियन्ते, शिग्रुसस्येषु कियन्तः भेदाः सन्ति, औषधत्वेन कस्य भागस्य उपयोगः कथं क्रियते इत्यादयः अंशाः तया विस्तरेण सङ्कलिताः ।

अध्ययनवृत्तं तया क्यूबादेशाय प्रेषितम् । क्याष्ट्रो-वर्यस्य संस्तुतेः अनुगुणं शतटन्मितानि बीजानि क्रेतुं क्यूबासर्वकारेण आदेशः प्रसारितः । ह्यूर्गोवर्या शतटन्-मितानि बीजानि महानौकायाम् आरोप्य क्यूबां प्रति प्रस्थितवती ।

क्यूबादेशे सर्वत्र शिग्रुकृषिः आरब्धा । शिग्रुपर्णानां चूर्णं निर्माय आहारपदार्थेषु उपयोगः अपि आरब्धः । क्याष्ट्रोवर्यः विविधानि लेखनानि विलिख्य शिग्रोः उपयोगस्य प्रचारं कृतवान् बहुधा । सर्वम् एतत् २०११ तमे वत्सरे, तत्समीपकाले वा प्रवृत्तम् । (क्याष्ट्रोवर्यः २०१६तमे वर्षे दिवं गतः ।)

![](magazine_images/img-1659241123Moringa-leaves-flowers-seeds.jpg)शिग्रुसस्ये अमैनो-आसिड् भवति विशेषतः । हेक्टेर्-मिते क्षेत्रे कृषिः क्रियेत चेत् ३०० टन्मितानि शिग्रु-पर्णानि प्राप्यन्ते । कर्करोगविशेषस्य निवारणाय अपि शिग्रुः विशेषतः उपकरोति । सन्धिवातनिवारणे, मधुमेहनिग्रहणे च शिग्रुः विशेषोपकारकम् । शिग्रौ स्थिताः पोषकांशाः केचन यथा -

\* नारङ्गफले सि-जीवसत्त्वं (विटमिन्-सि) यावत्  स्यात् ततोऽपि सप्तगुणितं भवति शिग्रौ ।

\* अयोंऽशः पोतक्यां यावत् स्यात् ततोऽपि त्रिगुणितं भवति शिग्रौ ।

\* ए-जीवसत्त्वं गृञ्जनके यावत् स्यात् ततोऽपि चतुर्गुणितं भवति शिग्रौ ।

\* चषकमिते क्षीरे यावत् क्याल्शियं स्यात् ततोऽपि चतुर्गुणितं भवति शिग्रौ ।

\* कदलीफले ‘पोटाशियं’परिमाणं यावत् स्यात् ततोऽपि त्रिगुणितं भवति शिग्रौ ।

\* तक्रे यावत् प्रोटीन् स्यात् ततोऽपि द्विगुणं भवति शिग्रौ ।

एवं शिग्रुः बहूनां पौष्टिकांशानाम् औषधीयगुणानां च आकरः एव अस्ति । बुभुक्षानिवारणे अपि शिग्रोः उपयोगः महान् इति वदति क्यूबादेशः ।

भारते तु शिग्रुः किञ्चन सामान्यं सस्यम् । सर्वविधे अपि परिसरे तत् सस्यं वर्धयितुं शक्यम् । जलांशः यत्र अल्पः स्यात् तत्रापि सस्यमेतत् सम्यक् वर्धते । भारते दैनन्दिने पाके शिग्रुः उपयुज्यते कैश्चित् । आयुर्वेदे अपि तस्य उपयोगः क्वचित् भवेत् । किन्तु महोपकारकत्वेन बुभुक्षानिवारकत्वेन वा तस्य उपयोगः क्रियमाणः नास्ति अस्मद्देशे । क्यूबादेशेन शिग्रोः यत् वैशिष्ट्यम् अभिज्ञातं, यः उपयोगः तत्र स्वीक्रियमाणः अस्ति, तयोः विषये अस्मद्देशे न दृश्यते समादरः । अतिपिरिचयात् अवज्ञा इति किं वदेम ? अथवा सुवर्णखनीम् एव संरक्ष्य बुभुक्षानिवारणोपायम् अप्राप्नुवतः जनस्य गतिः अस्ति अस्माकम् इति भावयेम ?
