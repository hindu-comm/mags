+++
title = "01 प्रतिस्पन्दः"

+++
**प्रतिस्पन्दः**

वर्णमयच्छत्रधारिण्याः रक्तवसनायाः मोहिन्याः बालिकायाः कल्पनातीतः मुखभङ्गिमा चित्ताकर्षकः । सा दर्शकान् छत्रवदनयोः सुन्दरतरं किम् इति यो जानाति सः पण्डितः इति प्रहेलिकां पृच्छति इति भाति । प्राचीनानां खगोलशास्त्रीयाणां ग्रन्थानां प्रकाशनविषये सीतारामजावगलस्य प्रयासः स्तुत्यः । लघोः देशस्य ...सिद्धिः, अतिप्राचीना घण्टा चेति लेखौ ज्ञानवर्धकौ । बालमोदिनीस्थं महताम् उत्तरदायित्वं महत्, किं वस्तु बलवत्तरं चेति कथाद्वयं बहु रोचकम् । अश्रूणां मूल्यम् इतीयं कथा भृशम् अरोचत मह्यम् ।

- राघवेन्द्रगर्दे, पुणे (महा.)

आषाढमासीया सञ्चिका अवाप्ता । नूतनाविष्काराः जीवन-शैली च अवश्यमेव जागरूकतया स्वीकरणीयाः । अनेन अस्माकं जीवनशैल्याः गुणवत्तायाः हानिः न भवेत् इति ध्यातव्यम् । सम्पादकीयस्य अयं सारांशः युवजनानां नितरां प्रेरणादायकम् । ‘प्राचीनानां खगोल......’ इत्यत्र ग्रन्थ-प्रकाशनविषये कुलपतेः शङ्करनारायणजोयिसवर्यस्य दौहित्रेण यः प्रयासः कृतः सः अनुमोदनीयः । ‘महताम् उत्तरदायित्वं महत्’ इत्यत्र कर्तव्यनिष्ठायाः उदाहरणं सरलरीत्या सम्यक् प्रस्तुतम् । ‘दृढः सङ्कल्पः कियान् बलिष्ठः स्यात्’ इत्यस्य समीचीनः अवबोधः प्राप्यते - ‘किं वस्तु बलवत्तमम्’ इति लेखेन । ‘अतिप्राचीना घण्टा’ इति लेखः भारतीयपरम्पराविषये महत् गौरवं जनयति । ज्येष्ठसञ्चिकायाः मुखपुटे ‘एकः पक्षी स्वनिर्मितगृहं प्रति गच्छन् किमपि चिन्तयति’ इति भासते । एतच्चित्रं कामपि भिन्नामेव सन्तुष्टिं जनयति मनसि । ‘सार्थकं जीवनम्’ इति सम्पादकीयम्, बालमोदिनीस्था ‘प्राप्तानां परिष्कारः...’ इति कथा चेति द्वयं नितरां प्रेरणादायकम् । ‘काश्मीरे गीताव्याख्यानानि’ इत्यत्र ‘शास्त्राधारतता’ इत्यत्र मुद्रणदोषः स्यान्ननु । निश्चितरूपेण भारततः एव इङ्ग्लैण्डदेशः सुशिक्षितः जातः इत्येतां प्रतीतिम् उत्पादयति ‘भारतेन सुशिक्षितः...’ इति लेखः । ‘अश्रूणां मूल्यम्’ इत्यत्र ‘निरुत्साहः दुष्टशक्तेः आवासस्थानम्’ इत्यस्य सम्यक् चित्रणं कृतम् ।

- मानसीधाडीवालः, बीकानेरनगरम् (राज.)

सम्भाषणसन्देशस्य आषाढाङ्कस्य मुखपृष्ठम् अवलोक्य सहसा प्रस्फुटितः प्रतिस्पन्दः अयम् - ‘छत्रधारिणी मुग्धा बाला, निवारयन्ती वर्षाधाराः । सृष्टिमयी वनराजकुमारी, सन्देशाङ्के विराजमाना ॥ सन्देशमिमं प्रसारयन्ती, पर्यावरणरक्षणाय सज्जा । भवन्तु सर्वे अहो ! बहुजनाः, निरामया निर्मलाः संस्कृताः ॥

- डॉ. चन्द्रगुप्तवर्णेकरः, Email-cswarnekar@gmail.com

जुलैसञ्चिकायाम् ‘अस्माकं समुन्नतिमार्गः भवेत्, न तु अनुन्नतिमार्गः’ इति सम्पादकेन यत् उक्तं तत् सत्यम् । नूतनाविष्काराणां संशोधनेन अस्माकं जीवनं सुखमयं जातम् । तथापि भोगप्रधानः जीवनक्रमः अस्मान् बाधते । यदि विवेकः उदेति तर्हि भोगजीवनशृङ्खलायाः मोचनं शक्यते । यदा अहं शृङ्गेरीपाठशालां प्रविष्टः तदा कुलपतिः शं.ना.जोयिसवर्यः निवृत्तः आसीत् । छात्रवत्सलः एषः महानुभावः निवृत्तेः अनन्तरमपि पाठशालाम् आगत्य छात्रान् उद्दिश्य उद्बोधक-वचनानि उपदिशति स्म । प्राचीने काले भूगोलः मृत्पिण्डवत् आसीत् । कालान्तरे मृत्पिण्डस्य मध्ये कन्दराः जाताः । कन्दरेषु जलाशयाः सागराश्च समुत्पन्नाः । यदा मृत्पिण्डः सम्मिलितः आसीत् तदा एव भारते धातुमिश्रणपरिकल्पना व्यवहारपथे आसीत् इति भावयितुं शक्यते । अनन्तरं जलमार्गसञ्चार-कारणात् वर्जीनियाप्रान्तम् एषा घण्टा प्रापिता स्यात् ।

- एम्. सुब्रह्मण्यभट्टः, मुडिपु (कर्णा.)

वर्षास्मारकच्छत्रधारिण्या मुग्धबालिकया शोभिता आषाढ-सञ्चिका सरुचि आन्तं पठिता । नूतनविकासाः अस्मदारोग्यं मा नाशयन्तु जीवनशैलीपरिवर्तनेन । अन्यच्च तदुपयोगः विवेक-पूर्णया दृष्ट्या भवतु । अन्यथा ते नाशयिष्यन्ति अस्मज्जीवनमिति कश्चन अभिप्रायः सम्पादकीयलेखतः ज्ञायते । चाटुचणके शाब्दिकादिशब्देषु ‘नृपाः’ इति शब्दः कथं न समावेशितः ? यतः चाटुपद्यरचनाकाराः कवयः विशेषतस्तु नृपान् एव प्रशंसन्ति । बालमोदिनीकथाः बौद्धाः । पठित-संस्कृताः कीदृशाः निर्मलप्रेमभाजः सुसंस्कारसम्पन्नाः उदार-हृदयाश्च भवन्ति इति ‘अश्रूणां मूल्यम्’ इति लेखपठनात्  ज्ञायते । ‘अवीलक्ष्मीतरीतन्त्री...’ इति शब्देषु ‘तन्द्रीः’ इत्यपि शब्दः भवितुम् अर्हति इति भाषापाकादेव अवगतम् । फिन्ल्याण्ड्देशः नूतनामेव शिक्षणपद्धतिं दर्शयति । अन्या शिक्षणपद्धतिः स्पर्धाप्रधाना अस्ति । स्पर्धायां निर्गतायां बालः कथम् अग्रे सरेदिति प्रश्नः जागृयादेव । धारावाहिनी अखण्डं रसं स्रावयन्ती पदे पदे नूतनं रूपं धरन्ती गङ्गाप्रवाहवत् शनैः शनैः अग्रे सरति । बहवः ज्योतिषज्ञाः प्रायः वञ्चकाः भवन्ति इत्यपि कश्चिद् बोधः ‘अस्त्रम्’ इत्यस्मात् प्राप्यते । ‘अतिप्राचीना...’ त्रिंशत्कोटिवर्षपुरातनी स्यात् चेद् आधुनिकडार्विन्-विहितोत्क्रान्तिवादः धूलिसात् एव स्यात् ।

- विजयमुक्तिमुनिचन्द्रसूरी, भुज(कच्छ)
