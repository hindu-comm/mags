+++
title = "12 स्मारं स्मारम्... स्नेहधनः * क"

+++
**स्मारं स्मारम्...**

**स्नेहधनः \* के.वि.भट्, बेङ्गलूरु**

त्रिंशतः वर्षेभ्यः पूर्वं घटिता घटना एषा । मम मित्रं गोविन्दः बि.एड्.पदवीं प्राप्तवान् । महता प्रयत्नेन सः एकस्मिन् ग्रामे अध्यापकवृत्तिं प्राप्तवान् । सः तु नगरे वसति स्म । ![](magazine_images/img-1659242221Smaram.jpg)ग्रामः आसीत् ततः पञ्चकिलोमीटर्-दूरे । ग्रामं गन्तुं लोकयानं न आसीत् ।

गोविन्दः प्रतिदिनं पादाभ्याम् एव ग्रामं गच्छति स्म । एतदर्थं महान् समयव्ययः भवति स्म । तत् निवारयितुं सः स्वस्य वेतनात् प्रतिमासं किञ्चित् धनं सञ्चित्य, किञ्चित् ऋणम् अपि कृत्वा एकं स्कूटर्-यानं क्रीतवान् । तदनन्तरं सः प्रतिदिनं स्कूटर्-यानेन शालां प्रति गमनागमनम् आरब्धवान् ।

सः तु स्नेहशीलः । शालां प्रति गमनागमनसमये मार्गे यः कोऽपि मिलेत् चेत् तं ग्रामं नगरं वा प्रापयति स्म सः प्रीत्या । अतः गमनागमनसमये कोऽपि तस्य याने भवति स्म एव । प्रतिदिनं जनाः तस्य वाहनस्य उपयोगं प्राप्नुवन्ति स्म । एतेन कार्येण बहवः जनाः तस्य मित्राणि अभवन् । एवमेव बहवः मासाः गताः । द्वित्राणि वर्षाणि अपि गतानि ।

अथ एकदा कश्चन चोरः तस्य वाहनं चोरितवान् । एतस्मात् गोविन्दः नितरां दुःखितः अभवत् । महता श्रमेण क्रीतं यानं यदि चोरितं भवेत् तर्हि कस्य वा दुःखं न भवेत् ?

चोरः वाहनस्य विक्रयणार्थं नगरं प्रति नीतवान् । तत्र बहून् जनान् सम्पर्कितवान् । किन्तु सर्वे गोविन्दस्य वाहनं जानन्ति स्म एव । वाहनस्य विक्रयणस्य प्रस्तावात् पूर्वमेव जनाः पृच्छन्ति स्म - ‘‘भवान् एतत् वाहनं कुतः आनीतवान् ? एतत् तु गोविन्दस्य वाहनं ननु’’ इति । अतः चोरः वाहनं विक्रेतुं न शक्तवान् एव ।

कानिचित् दिनानि गतानि । एकस्मिन् दिने प्रातः गोविन्दः स्वस्य गृहस्य पुरतः स्वीयं वाहनं दृष्टवान् । एतस्मात् तेन महान् आनन्दः अनुभूतः ।

सः वाहनस्य समीपं गतवान् । वाहनस्य उपरि एकं पत्रम् आसीत् । गोविन्दः कुतूहलेन तत् पत्रम् उद्घाटितवान् ।

तत्र लिखितम् आसीत् - ‘‘भवान् श्रेष्ठः जनः । नगरे ग्रामे च बहूनां जनानां मैत्रीं भवान् सम्पादितवान् । अतः एव मया एतस्य वाहनस्य विक्रयणं कर्तुं न शक्तम् एव । स्नेहधनं भवन्तम् अभिनन्दामि’’ इति ।

गोविन्दः इदानीमपि जनान् ग्रामं नगरं वा प्रति प्रापयति ।
