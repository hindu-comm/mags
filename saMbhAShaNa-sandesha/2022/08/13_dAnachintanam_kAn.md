+++
title = "13 दानचिन्तनम् * काञ्चनीयः"

+++
दानचिन्तनम् \* काञ्चनीयः

\[अस्माकं परम्परायां दानं किञ्चन विशिष्टं महत्त्वम् आवहति । दानावसरे किं दीयते कस्मै दीयते दीयते किमर्थं च दीयते इत्यादयः अंशाः अवश्यं द्रष्टव्याः भवन्ति । तदानुगुण्येन एव लाभकरत्वं निष्फलत्वं वा सिद्ध्येत् क्रियमाणस्य दानस्य । दानसम्बद्धाः केचन अंशाः अस्मिन् लेखे सङ्गृह्यन्ते ।\]

सर्वस्मिन् अपि धार्मिककार्ये दानम् अवश्यं करणीयम् इति अस्ति काचित् परम्परा भारते । तस्याः परम्परायाः विषये बह्व्यः चर्चाः बहुत्र कृताः सन्ति एव । कस्याश्चित् घटनायाः अनन्तरं प्रसन्नः नारदः अर्जुनम् उद्दिश्य कांश्चन अंशान् उक्तवान् । ते अंशाः अत्र सङ्गृह्यन्ते । आदौ तु सा कथा पठ्यताम् ।

स्कन्दपुराणस्थे कौमारिकाखण्डे पाण्डवानां वनवाससम्बद्धं वर्णनं प्राप्यते । वनवासकाले पाण्डवाः बहूनि तीर्थस्थलानि गतवन्तः । तेषु तीर्थेषु कुमारेशतीर्थं, स्तम्भेशतीर्थं, महाकालेश्वरतीर्थं, सिद्धेश्वरीतीर्थं इत्यादीनि अन्यतमानि तीर्थानि । तेषु तीर्थेषु महाकाराः घोराः मकराः आसन् । ते मकराः तीरे तिष्ठतः तपस्विनः जलं प्रति कर्षन्ति स्म, मारयन्ति स्म च इत्यतः न कोऽपि तत्र तीर्थस्नानं कर्तुं धैर्यं करोति स्म भीत्या । तम् एतम् अंशं मनसि निधाय कश्चन ज्येष्ठः जलं प्रति अर्जुनस्य गमनं निराकृतवान् । किन्तु अर्जुनः तु गतवान् एव । यदा मकरेण सः गृहीतः तदा महत्या शक्त्या तं मकरम् एव बहिः आनीय सः तथा प्रहृतवान्, येन सः मकरः मृतप्रायः सञ्जातः । मरणोन्मुखस्य तस्य मकरस्य शरीरात् काचित् अप्सराः उद्भूता । तदनु अन्याः तिस्रः अपि मकरत्वं परित्यज्य स्थिताः । आश्चर्यान्वितम् अर्जुनम् उद्दिश्य ताः स्वकथाम् उक्तवत्यः । सा कथा एवम् - ‘नद्यां स्नानं कुर्वत्यः एताः कञ्चित् तपस्विनं दृष्ट्वा मोहिताः अभवन् । तेन कुपितः सः तपस्वी मकराः भवन्तु इति शापं दत्तवान् । कोपे शान्ते कश्चन योधा भवतीनाम् उद्धारं करिष्यति इति शापपरिहारमार्गं सूचितवान्’ इति । अप्सरसः मुक्तिं प्राप्तवत्यः इत्यतः तत् तीर्थं ‘पञ्चाप्सरसतीर्थम्’ इति प्रसिद्धम् अभवत् । तच्च तीर्थं जनानां सञ्चारार्थम् उपलब्धम् अभवत् ।

अर्जुनस्य अनेन पराक्रमेण सन्तुष्टः नारदः स्वाश्रमम् आगतम् अर्जुनम् उद्दिश्य ‘दान’विषये कांश्चन अंशान् बोधितवान् । तान् अत्र पश्याम ।

![](magazine_images/img-1659242668Danachintanam.jpg)

दानसम्बद्धाः षड् अंशाः एवम् - द्वौ हेतू, षड् अधिष्ठानानि, अङ्काः, द्वौ परिणामौ, त्रयः भेदाः, त्रीणि विनाशसाधनानि च इति ।

हेतुद्वयम्

दानस्य परिमाणम् उपलक्ष्य लघुता महत्ता च हेतुत्वेन परिगण्यते । श्रद्धायाः न्यूनाधिक्यम् अपि हेतुद्वयस्य कारणम् । धनदानं वस्तुदानात् वस्त्रदानात् च विशिष्यते । धने प्राप्ते वस्तु वस्त्रं वा यथा, तथा अन्यदपि अपेक्षितं क्रेतुं शक्यम् एव । अतः तस्य महत्त्वम् अधिकम् । येन दानेन स्वीकर्तुः लाभः अधिकः तस्य श्रेष्ठत्वं परि -कल्प्यते ।

अधिष्ठानानि

अनेन शब्देन दानस्य कारणम् अभिप्रेतम् । नारदेन षड् अधिष्ठानानि कथितानि । तानि च -

१. धर्मदानम् - यत्र धर्मः एव कारणं दानस्य तत् ‘धर्मदानम्’ इति उच्यते । इदं दानं धर्मात्मभ्यः दीयते । धर्मबुद्ध्या सुयोग्याय सुनिश्चिताय च दीयते इदम् ।

२. अर्थदानम् - कमपि विशिष्टम् उपयोगं लक्ष्यीकृत्य दीयमानं दानम् अनेन प्रकारेण कथ्यते । हेतवे प्राधान्यं दीयते अत्र ।

३. कामदानम् - महिलां मदिरां वा उद्दिश्य दीयमानम् इदं दानम् । महिला लाभान्विता भवति अनेन । कामः एव अस्य कारणम् ।

४. लज्जादानम् - समाजेन ये नियमाः कृताः, ये आदर्शाः स्थापिताः च, तदनुगुणं दानं दातव्यम् । ततः अल्पं निकृष्टं वा दानं लज्जास्पदम् एव । अतः तम् अंशं मनसि आकलय्य यत् दानं दीयेत, यत्र लज्जा करणीभूता, तत् अनेन लक्ष्यते ।

५. हर्षदानम् - उत्तमवार्तानाम्, आनन्दविषयाणां वा श्रवणेन यदा उत्स्फूर्ततया दानं दीयेत तद् उच्यते हर्षदानम् इति । आनन्दातिशयः अत्र दानस्य कारणम् ।

६. भयदानम् - केनचित् भयेन, अनिवार्यकारणेन च दीयमानं दानम् इदम् ।

अङ्काः

दातॄणां स्वीकर्तॄणां च भेददर्शनार्थं प्रयुक्तः शब्दः अङ्कः इति ।

भावात्मकदातारः कथ्यन्ते एवम् -

१. दाता - दातृत्वबुद्धियुक्तः इत्यर्थः, २. धर्मात्मा - नियमपूर्वकं दाता, ३. व्यसनरहितः, ४. पवित्रः, ५. अनिन्दनीयः । अभावात्मकदातारः तु एतद्विपरीताः इति ज्ञेयम् ।

स्वीकर्तॄणां गुणाः अपि वर्णिताः सन्ति नारदेन । ते च -

१. कुलीनः (योग्यकुलवान्) २. विद्यावान् ३. आचार- वान् (कुलाचाराः, नियमाः, दिनक्रमाः इत्यादीनाम् अधिष्ठाता ।) ४. जितेन्द्रियः ५. नम्रः ६. कृतज्ञः ७. अयाचकः (लोभयुक्तयाचनारहितः) ८. परिशुद्धः ९. प्रसन्नः १०. कलहरहितः

इत्येवंप्रकारेण दातारः स्वीकर्तारः च वर्णिताः । दानस्य सदुपयोगः भवति वा न वा इति दाता परि-शीलयेत् । अन्यथा दानं व्यर्थतां गच्छेत् ।

परिणामः

परलोकगमनाय पुण्यसम्पादनम्, इहलोके सुखप्राप्तिः चेति फलद्वयं कथितम् अस्ति दानस्य ।

इहलोकार्थं क्रियमाणं दानं चतुर्धा विभज्यते । तच्च ध्रुवं, त्रिकं, काम्यं, नैमित्तिकं चेति ।

\* ध्रुवं दानम् - कूपखननं, मन्दिरस्य, उद्यानस्य, धर्मशालायाः विद्यालयस्य वा निर्माणम् इत्यादयः ध्रुवदाने अन्तर्भवन्ति ।

\* त्रिकं दानम् - अनेन विद्यादानादीनि नित्यदानानि ग्रहीतव्यानि ।

\* काम्यं दानम् - विजयवित्तशक्तिवर्धनादीः इच्छाः पूरयितुं दीयमानं दानम् इदम् ।

\* नैमित्तिकं दानम् - सङ्क्रमणकाले, ग्रहणे, विवाहप्रसङ्गे, व्रतेषु वा यत् दानं दीयेत तत् अनेन पदेन उच्यते । तेन सह श्राद्धादिषु दीयमानं कृपापेक्षदानं,  विद्याभ्यासादिकं निमित्तीकृत्य क्रियमाणं गुणापेक्षदानम् इत्यादीनि अपि नैमित्तिकदानानि एव ।

दानभेदाः

दीयमानानां वस्तूनाम् आधारेण श्रेष्ठताक्रमेण च त्रयः भेदाः भवन्ति दानस्य । ते च -

\* श्रेष्ठम् - गृहस्य, मन्दिरस्य, भवनस्य, भूमेः, क्षेत्रस्य, धेनोः, स्वर्णस्य, आभरणानां वा दानं  श्रेष्ठकोटौ अन्तर्भवति ।

\* मध्यमम् - अन्नस्य, वस्त्रस्य, वाहनस्य वा दानं मध्यमत्वेन परिगण्येत ।

\* सामान्यम् - पादरक्षा, छत्रं, पात्राणि, दधि, मधु, आसनं, दीपः इत्येतादृशानां वस्तूनां दानं तु सामान्यं मतम् ।

स्थूलतया एते त्रयः भेदाः उक्ताः । भगवद्गीतायां तु सात्त्विक-राजसिक-तामसिकभेदेन दानं त्रिविधम् इति उक्तम् अस्ति ।

अग्रे दानस्य विनाशसाधनानि उच्यन्ते । तानि च त्रिधा -

१. पश्चात्तापः - दानानन्तरं यदि दाता पश्चात्तापम् अनुभवेत् तर्हि तत् दानं नष्टप्रायं मन्तव्यम् ।

२. अपात्रदानम् - अयोग्याय दत्तस्य दानस्य न कोऽपि लाभः इत्यतः तदपि नष्टम् इत्येव । यथा दत्ता धेनुः यदि स्वीकर्त्रा मांसाय हन्येत, यदि प्राप्तं स्वर्णं स्वीकर्त्रा धनार्थं विक्रीयेत वा, तर्हि तत् भवेत् अपात्रदानम् ।

३. अश्रद्धया दत्तं दानम् - आलस्यादिकारणैः दत्तस्य श्रद्धारहितस्य दानस्य अपि निष्फलता सुनिश्चिता ।

एतदतिरिच्य अपि पैशाचदानं किञ्चन कथितं, यत्र दाता स्वीकर्ता वा अयोग्यम् आचरेत् । यत्र प्रतिफलापेक्षा एव हेतुः स्यात् दानस्य तत् दानम् अपि पैशाचदानम् एव ।

इत्येवं दानस्य वर्णनं नारदेन अर्जुनम् उद्दिश्य कृतम् । दानस्य अनितरसाधारणं महत्त्वं भारतीयसंस्कृतौ अस्ति । किन्तु तद्विषये अपि पूर्वजैः कृतं सूक्ष्मं चिन्तनं नेत्रोद्घाटकम् । ‘मया दत्तम्’ इति कथनमात्रेण फलं प्रतीक्षमाणैः एते भेदाः यदि ज्ञायेरन् तर्हि फलस्य विषये, तदप्राप्तौ च ते खेदं नानुभवेयुः । दानस्य विषये इदमित्थम् इति विज्ञाय समाश्वासितमनस्काः ते दाने प्रवर्तेरन् श्रद्धया । एवं ननु ?
