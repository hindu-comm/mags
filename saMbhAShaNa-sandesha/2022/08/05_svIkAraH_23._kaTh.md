+++
title = "05 स्वीकारः २३. कठोरसत्यदर्शनम् *"

+++
**स्वीकारः**

**२३. कठोरसत्यदर्शनम्**

\* कन्नडमूलम् - विवेकानन्दकामतः

\* अनु - जनार्दनः

गते मासे \[‘अपूर्वाम् उद्दिश्य सत्यस्थितिः वक्तव्या’ इति रावस्य अभिप्रायः । ‘तस्य आवश्यकता नास्ति’ इति विजयम्मायाः प्रतिपादनम् । अपूर्वासूर्ययोः विवाहः न प्रवर्तेत इति वसुमती चिन्तयति । किन्तु विजयम्मा अत्र सहमता न । वसुमत्या बोधिता अपूर्वा अवदत् - ‘मम निर्णये परिवर्तनं भवितुं न अर्हति’ इति । राववर्यः अपि - ‘सूर्यस्य परिणयविषये पुनश्चिन्तनं वरम्’ इति अपूर्वाम् अबोधयत् । किन्तु अपूर्वायाः निश्चयः तु अचलः । ‘भवता चिन्ता न करणीया’ इति वदन्ती सूर्ये धैर्यम् अपूरयत् सा । ‘वस्तुस्थितिः ज्ञायेत चेदपि अपूर्वा सूर्यं न परित्यजेत्’ इति प्रतिपादितवती विजयम्मा । तथापि रावस्य अन्तरङ्गे कश्चन आतङ्कः आसीत् एव ।\]

![](magazine_images/img-1659186591Dharavahini.jpg)

दिनानि गतानि । अपूर्वायाः अन्तिमवर्षस्य षाण्मासिक-पाठ्यक्रमस्य समाप्तिः अपि जाता । ततः पूर्वं महाविद्यालयीये सन्दर्शने चिता अपूर्वा ‘विप्रो’संस्थायाम् उत्तमवेतनदायिकां नियुक्तिं प्राप्तवती आसीत् । अतः अपूर्वायाः मनः पक्षसामर्थ्यं प्राप्तवान् पक्षी इव आकाशे डयते स्म । आ बहुभ्यः वर्षेभ्यः स्थितायाः प्रतीक्षायाः साक्षात्कारः । सुदूरस्थं लक्ष्यं प्राप्तम् इति सन्तृप्तिः । जीवननौका तीरं प्राप्तवती इति भावात् सार्थकतानुभवः ।

‘एतावन्ति वर्षाणि यत् कष्टम् अनुभूतं तस्य समाप्तिक्षणः सन्निहितः अस्ति । एतावन्ति दिनानि अन्येषाम् औदार्येण एव यापितानि । बेङ्गलूरुनगरम् आगतस्य राववर्यस्य कृपाकटाक्षपात्रतां प्राप्य अध्ययनं समापितम् । इतः परं तु कस्यापि कृपायाः आश्रयः प्राप्तव्यः नास्ति । स्वावलम्बिजीवनं भविष्यति मम’ इति चिन्तयन्त्याः अपूर्वायाः मनः सन्तोषनिर्भरं जातम् आसीत् ।

सा प्रभाकरराव-विजयम्मयोः पादौ स्पृष्ट्वा नमस्कृत्य भावगद्गदा सती अवदत् - ‘‘भवतोः आश्रयः यदि न स्यात् तर्हि मम जीवने एतादृशः सन्तोषक्षणः न अभविष्यत् । भवतोः ऋणात् मुक्तिः इह जन्मनि भवितुं न अर्हेत् इति भावयामि अहम् । अनाथायाः मम एतादृशं स्तरं प्राप्तुं सामर्थ्यं न आसीत् सर्वथा । भवन्तौ स्वगृहे आश्रयं दत्त्वा, भोजनादिकं व्यवस्थाप्य, विद्यालय-शुल्कभारमपि ऊढ्वा मम जीवनं सुस्थिरस्तरं प्रापितवन्तौ । एतस्य सर्वस्य कारणं भवतोः औदार्यम् एव । उन्नतविद्याभ्यासः करणीयः, उत्तमः उद्योगः प्राप्तव्यः इत्यादयः ये मम स्वप्नाः आसन् तेषां साकारता सम्पादिता भवद्भ्याम् एव ।...’’

‘‘वत्से! त्वया कृतः उपकारः अपि न सामान्यः । मम पुत्रः सन्मार्गगामी कृतः त्वया । तस्य पाणिं गृहीत्वा एतस्य गृहस्य स्नुषा भविष्यसि अचिरात् एव । एतत्सर्वम् अस्माकं परमसौभाग्याय एव’’ इति वदन्ती विजयम्मा अपूर्वायाः शिरः आमृष्टवती प्रीत्या । रावस्तु मौनं श्रितवान् आसीत् ।

आदर्शस्य माता विद्या कदाचित् दूरवाणीं कृतवती - ‘‘अपूर्वायाः परीक्षा समाप्ता ननु ? विवाहविषये किं निर्णीतम् ? अस्माभिः अपि अधिकप्रतीक्षां कर्तुं न शक्यम् ।...’’

‘‘तां पृष्ट्वा सूचयिष्यामः’’ इति अवदत् रावः । सूर्यः अपूर्वां परिणेतुं सज्जः अस्ति इति वक्तुं धैर्यं न उत्पन्नं तस्य मनसि ।

आदर्शः दूरवाण्या अपूर्वायाः सम्पर्कं संसाध्य अवदत् - ‘‘विप्रोसंस्थायाम् उद्योगः प्राप्स्यते इति वार्ता श्रुता मया । किं तन्निमित्तं मधुरं न दीयेत ?’’

‘‘प्रथममासस्य वेतनस्य प्राप्तेः अनन्तरं भविष्यति तत् । परीक्षायाः परिणामः उद्घोष्येत । मासं यावत् मया ग्रामे विश्रान्तिः स्वीकरणीया । ततः उद्योगं प्रति गमनम् ।...’’

‘‘आवयोः विवाहविषये किं निर्णीतम् ? अयं वराकः भवत्याः प्रतीक्षासूच्याम् अस्ति इत्येतत् स्मर्यते ननु ?’’ इति आदर्शः सहासं यदा अवदत् तदा अपूर्वा स्तब्धश्वासा इव जाता ।

क्षणाभ्यन्तरे आत्मानं निगृह्य सा आदर्शम् अवदत् - ‘‘आदर्शार्य ! उद्योगं प्राप्य मया मदिच्छानुगुणं जीवनं रूपणीयम् । अतः कृपया मम प्रतीक्षा मा क्रियताम् ।...’’

‘‘किम् अयमेव भवत्याः अन्तिमः निर्णयः ?’’ - आर्ततया अपृच्छत् आदर्शः ।

‘‘आदर्शार्य ! कष्टकाले मम साहाय्यं कृत्वा दुःखं च आस्थया संविभज्य सन्तोषावसरे सन्तोषः अनुभूतः भवता । अग्रे अपि एतादृशः एव व्यवहारः भविष्यति भवतः इति आशासे अहम् । मद्विषये भवतः स्नेहः अविच्छिन्नतया भवतु एवमेव । तस्य स्नेहस्य रूपान्तर-कल्पनाय प्रयासः मास्तु ।...’’

आदर्शस्य हृदयं निराशतया पूर्णं जातम् आसीत् । खेदं कष्टेन निगृह्णन् सः सम्भाषणम् अनुवर्तयितुम् अनिच्छन् सम्पर्कच्छेदं कृतवान् ।

‘‘अपूर्वायाः परीक्षा समाप्ता । उद्योगः अपि लब्धप्रायः । पुनः किं विलम्बेन ? निश्चयकार्यक्रमं निर्वर्तयाम । भवतु ननु सूर्य !’’ इति अपृच्छत् विजयम्मा विवाहदिनस्य स्वप्नं पश्यन्ती ।

‘‘यथा भवन्तः चिन्तयन्ति तथा भवतु । मम तु सम्मतिः अस्ति एव’’ इति अवदत् सूर्यः विनयेन । अपूर्वां जीवनसङ्गिनीं कर्तुं तस्य अपि महती समुत्सुकता आसीत् एव ।

‘‘वसुमतीं निमन्त्रयामहे । उत्तमे दिने विवाहनिश्चय-कार्यक्रमः प्रचलतु । विवाहदिननिश्चयस्य अनन्तरम् अपूर्वा कानिचन दिनानि मातृभगिन्या सह ग्रामे निवसतु । ततः प्रत्यागमनं तु स्नुषात्वेन एव ।...’’ - महता उत्साहेन अवदत् विजयम्मा ।

अपूर्वा लज्जया शिरः अवनमितवती । प्रभाकररावः हर्षम् अनास्थां वा अदर्शयन् तूष्णीम् अतिष्ठत् । विजयम्मा एव निश्चयकार्यक्रमदिनं निश्चित्य वसुमती-शङ्करौ निमन्त्रितवती । गृहे सन्तोषमयं वातावरणं प्रसृतम् ।

‘‘विद्या आदर्शः वा न सूचनीयौ एतदर्थम् । विवाह-निमन्त्रणपत्रदानमात्रं पर्याप्तम्’’ इति अवदत् विजयम्मा । अतः निश्चयकार्यक्रमार्थं विद्या आदर्शः च न सूचितौ ।

‘गृहद्वयस्य जनाः वयम् एव सम्भूय सरलतया निश्चयकार्यक्रमं निर्वर्तयाम’ इति निश्चयः आसीत् विजयम्मायाः । निश्चयकार्यक्रमार्थम् अपूर्वाम् आपणं नीत्वा तया महार्घाणि शाटिकाभरणादीनि दापितानि ।

‘‘एतत्सर्वं किमर्थम् अम्ब !’’ इति अवदत् अपूर्वा, औदार्यभारं वोढुम् अशक्नुवती ।

‘‘त्वया उत्तमानि वस्त्राभरणादीनि धर्तव्यानि । तस्य दर्शनात् मम सन्तोषः । गृहे सन्तोषतरङ्गाः प्रसरेयुः । ततः एव मम नेत्रयोः तृप्तिः’’ इति भावगद्गदा सती अवदत् विजयम्मा ।

‘‘बाल्यदशायामेव मया मातृवियोगः प्राप्तः । ततः पितृवियोगः अपि । अतः प्रीतिम् अनुभवितुम् अवसरः एव न प्राप्तः मया । भगवान् तां प्रीतिं भवद्द्वारा दापयति इदानीम्’’ इति कृतज्ञतापूर्वकम् अवदत् अपूर्वा ।

‘‘ममापि के सन्ति ? सूर्यः त्वं च आवयोः नेत्रायेते । दुःखमयः कालः अतीतः । इतः परं तु सन्तोषस्य एव पूरः ।...’’ इति प्रीत्या उक्तं विजयम्मया ।

निश्चयकार्यक्रमात् पूर्वस्मिन् दिने वसुमती शङ्करः च उपस्थितौ ।

‘‘किं रे ! अध्ययनाय आगता त्वम् अत्रैव स्थिरवासाय योजनां कृतवती असि ! पूर्वापरं चिन्तनीयं ननु त्वया ? एतावत् अध्ययनं कृतम् । किन्तु विवेकः तु न प्रवृद्धः’’ इति साधिक्षेपम् अवदत् शङ्करः ।

तस्य आशयम् अनवगच्छन्ती अपूर्वा वसुमत्याः मुखम् अपश्यत् । वसुमती अपूर्वायाः दृष्टिपथे पतनं प्रयत्नेन निवारितवती । अपूर्वासूर्ययोः अनुरागविषयः यदा ज्ञातः ततः आरभ्य वसुमती दूरवाणीकरणमेव स्थगितवती आसीत् । अयं विवाहसम्बन्धः तस्याः सम्मत्यै न जातः इति जानती अपि अपूर्वा हृदयेन इष्टस्य सम्बन्धस्य प्राप्त्या तद्विषये विशेषचिन्तां न कृतवती एव । अस्याः कोपः गच्छता कालेन उपशाम्येत् इति चिन्तयन्ती सा समाधानं प्राप्तवती । वसुमती तु कस्मिंश्चिदपि कार्ये अधिकोत्साहम् अदर्शयन्ती सर्वत्र औपचारिकतया भागं वहति स्म । शङ्करः तु अल्पं विषयम् अधिकृत्य अपि कोपं दर्शयति स्म ।

सायं चतुर्वादने पुरोहितः आगतः । विजयम्मया दापितानि वस्त्राभरणादीनि पुष्पाणि च धृत्वा सरलतया आत्मानम् अलङ्कृतवती आसीत् अपूर्वा । सूर्यः कौशेयवस्त्राणि धृत्वा शोभते स्म । सम्भूय आगतयोः तयोः युगलं सर्वेषां मनः अहरत् ।

‘‘अहो, भवतोः अनुरूपता! ममैव कुदृष्टिः पतेत् चेदपि न आश्चर्यम्’’ इति हसन्ती अवदत् विजयम्मा ।

वसुमत्याः अन्तरङ्गे अपि सः एव भावः आसीत् । किन्तु तस्याः खेदः अपि - ‘सूर्यस्य पृष्ठभूमिकां पूर्णतः अज्ञात्वा एव अनया अयं विवाहः अङ्गीकृतः’ इति ।

शङ्करः एतां विवाहप्रस्ताववार्तां श्रुत्वा नितरां कुपितः एव आसीत् । तदा वसुमती एव - ‘‘सा इदानीं प्राप्तोद्योगा अस्ति । इतः परं तस्याः जीवने अस्माकम् आलम्बनस्य न आवश्यकता । इच्छानुसारम् अग्रे गमने प्रवृत्तिः तस्याः । आवाम् अङ्गीकारं न सूचयेव चेदपि सा तु अग्रे गच्छेत् एव । यदि आवाम् औदार्यं श्रित्वा तूष्णीं तिष्ठेव तर्हि सम्बन्धस्य गौरवस्य च रक्षणं भवेत् । तस्याः अध्ययनाय तैः उपकृतम् । एषा प्रत्युपकारं कुर्वती अस्ति इति भावयाव’’ इति उक्त्वा तस्य समाधानं कर्तुं प्रायतत ।

‘‘अग्रे कदाचित् वस्तुस्थितिः यदि ज्ञायेत तर्हि अपि तस्याः मनोभावः एतादृशः एव भवेत् किम् ? अग्रे तया ज्ञायेत एव कदाचित् । इदानीमेव ज्ञापनं वरं ननु ?’’

‘‘मास्तु इदानीं किमपि । एषा सूर्ये पूर्णानुरागवती अस्ति । सोऽपि एतस्याम् अनुरागवान् । एतस्याः कारणतः तेन स्वस्य उत्तरदायित्वम् अवगतम् अस्ति । उभयोः अपि कल्याणं यदि भवेत् तर्हि आवां किमर्थं तस्य नाशाय यतेवहि ?’’ इति उक्तवत्याः अपि वसुमत्याः मनसि आन्तरिकः आतङ्कः विरोधः च आसीत् एव ।

निश्चयकार्यक्रमविधयः आरब्धाः । उभयगृहीयौ अपि फलताम्बूलविनिमयं कृतवन्तौ । परस्परं मधुरखाद्य-स्थालिकादानमपि प्रवृत्तम् । विजयम्मा आत्मना क्रीतां शाटिकाम् आभरणानि च दत्त्वा पुष्पं धारितवती । आत्मना क्रीतं युतकोरुकवस्त्रम् अङ्गुलीयकं च वसुमत्याः हस्ते निक्षिप्य विजयम्मा तत्सर्वं सूर्याय दापितवती । तावता पुट्टस्वामिवर्यः तत्र उपस्थितः । तस्य उपस्थितिं दृष्ट्वा महत् आश्चर्यम् अनुभूतं रावेण ।

‘‘किं भोः! पुत्रस्य विवाहनिश्चयः रहसि एव क्रियमाणः अस्ति किम् ?’’ इति मन्दहासपूर्वकं पृच्छन् अन्तः आगतः पुट्टस्वामी ।

‘‘बाह्यः कोऽपि न निमन्त्रितः । कुटुम्बजनैः एव निर्वर्तनीयम् इति निश्चयः कृतः आसीत् ....’’ - रावः अवदत् ।

‘‘भवता न निमन्त्र्येत चेत् किं, भवतः पुत्रेण निमन्त्रितः अस्मि अहम् । अतः एव आगतं मया’’ इति पुट्टस्वामी यदा अवदत् तदा रावः आश्चर्येण पुत्रस्य मुखम् अपश्यत् ।

‘‘आं तात ! मम आत्मीयेषु अयमपि अन्यतमः । अतः निमन्त्रितं मया । मम एतस्याः दशायाः प्राप्तौ अस्यापि प्रमुखं पात्रम् अस्ति । एतस्य प्रीत्या, बोधनेन, उपदेशेन च मयि नैतिकताप्रीतिः प्रवृद्धा । अतः एव गोपीनाथेन सह गतः अपि अहं चौर्यादिषु मतिम् अकृत्वा यानेभ्यः गोणीनाम् अवतारणे प्रवृत्तिम् अदर्शयम् ।...’’

रावः कृतज्ञतापूर्वकं पुट्टस्वामिनं नमस्कृतवान् ।

‘‘किम् एतादृशेन औपचारिकेण आचारेण ? अलं नमस्कारादिभिः’’ इति वदन् आसने उपविष्टवान् पुट्टस्वामी अपूर्वायाः दिशि दृष्टिं प्रसार्य सानन्दम् अवदत् - ‘‘योग्या कन्या एव चिता अस्मत्सूर्येण ।...’’

सूर्यः अपूर्वा च सर्वान् नमस्कृतवन्तौ । सर्वेभ्यः उपाहारस्य दानाय विजयम्मा पाकशालां गतवती । तस्याः साहाय्याय वसुमती अपि पाकशालां गता ।

समययापनाय पुट्टस्वामी शङ्करम् अपृच्छत् - ‘‘किं भवान् अपूर्वायाः पिता ?’’

‘‘न । अहं तस्याः मातृभगिन्याः पतिः । अपूर्वायाः माता मम पत्नी च सोदर्यौ । वसुमती इति मम पत्न्याः नाम । शिवमोग्गसमीपे कस्मिंश्चित् ग्रामे वासः ।...’’

‘‘तन्नाम अपूर्वायाः मातापितरौ ?’’

‘‘अपूर्वा मातृवियोगं प्राप्तवती बाल्ये एव । यदा सा दशवर्षीया आसीत् तदा एव तस्याः पिता...’’ इति वदन् शङ्करः रावस्य मुखम् अपश्यत् । प्रभाकररावस्य मुखं म्लानं जातम् । तावता विजयम्मा उपाहारस्थालिकां पुट्टस्वामिनः पुरतः गृहीतवती । तां स्वीकृत्य पुट्टस्वामी अवदत् शङ्करम् उद्दिश्य - ‘‘किमपि वदन् आसीत् भवान् । तस्याः पितुः किं जातम् ?’’ इति अपृच्छत् ।

‘‘स तु हठात् मरणं प्राप्नोत् । ततः वयमेव तां गृहं नीत्वा पोषितवन्तः । द्वादशकक्ष्यान्तं तया तत्रैव अधीतम् । ततः तया प्रवेशपरीक्षा (सि.इ.टि.) लिखिता । रामय्यमहाविद्यालये तया प्रवेशः प्राप्तः । एतस्मिन् गृहे स्थित्वा तया अध्ययनम् अनुवर्तितम् । इदानीं विवाहनिश्चयः ।....’’

‘‘तस्याः मातापितृस्थाने तिष्ठतः भवन्तौ एव ।...’’

‘‘तया इदानीं विप्रोसंस्थायाम् उद्योगः प्राप्तः अपि ।...’’

‘‘साधु । सर्वाः शुभवार्ताः । उद्योगः प्राप्तः । विवाहः निश्चितः । योग्यः पतिः । अभिनन्दनानि वत्से! भवतोः जीवनं मङ्गलमयं भवतु’’ इति हृत्पूर्वकम् आशीर्वादम् अकरोत् पुट्टस्वामी ।

प्रभाकररावः तु गम्भीरमुखः एव आसीत् । एतत् लक्षितवान् पुट्टस्वामी तस्य स्कन्धे हस्तं संस्थाप्य अपृच्छत् - ‘‘किं भोः, पुत्रस्य विवाहस्य निश्चयः जायमानः अस्ति । त्वं तु दृश्यसे नीरसमुखः! किम् अस्वास्थ्यं किमपि बाधते ?’’

‘‘तथा न किमपि’’ इति कृत्रिमहासं दर्शयन् अवदत् रावः ।

‘‘अपूर्वायाः बन्धूनां तव च परिचयः कथम्? ते च शिवमोग्गीयाः । किं तस्याः पिता ज्ञातपूर्वः आसीत् ?’’

रावः यावत् किमपि कथयेत् ततः पूर्वमेव शङ्करः अवदत् - ‘‘अपूर्वायाः पिता अत्र बेङ्गलूरुनगरे एव आसीत् । तस्य नाम करुणाकरः इति ।...’’

एतस्य श्रवणात् हठात् सूर्यस्य हस्ते स्थिता उपाहारस्थालिका अपतत् । तस्य मुखं विच्छायं जातम् आसीत् । सः दिङ्मूढतया स्थितः ।

तावता पुट्टस्वामिवर्येण वस्तुस्थितिः अवगता आसीत् एव । अपूर्वायाः ऋते अन्ये सर्वे परिस्थितेः उष्णताम् अवगतवन्तः आसन् ।

‘‘किं जातं सूर्य ?’’ इति मौग्ध्येन अपृच्छत् अपूर्वा । सूर्यः तु उत्तरदानस्थितौ श्रवणस्थितौ वा न आसीत् । हतप्रभः सः झटिति ततः निर्गत्य स्वप्रकोष्ठं प्रविश्य द्वारपिधानम् अकरोत् ।

एतां परिस्थितेः विलक्षणतां दृष्ट्वा नितराम् उद्विग्ना विजयम्मा शङ्करस्य पुरतः स्थित्वा सक्रोधम् आक्रोशत् - ‘‘सफलः खलु तव आगमनस्य उद्देशः ! निर्गम्यताम् इतः । अयोग्याः जनाः भवन्तः । स्वयं तु सन्तोषं न अनुभवन्ति । अन्येषां सन्तोषे अपि विघ्नम् उत्पादयन्ति भवन्तः ।....’’

‘‘किं कृतम् अस्माभिः ? अविचिन्त्य दोषारोपणं न करणीयम् । कृतहननाय पुत्राय कोऽपि कन्यां न ददाति इत्यतः उपायेन अपूर्वा वशीकृता भवद्भिः । कृतोच्चाध्ययना प्राप्येत इति जालं प्रसार्य सा गृहीता । पुनः अस्मासु अयोग्यत्वम् आरोप्यते !! अयोग्याः तु भवन्तः एव’’ - क्रोधेन अवदत् शङ्करः ।

‘‘आम् । अयोग्याः वयम् एव । अस्माभिः यत् कृतं तद् अपराधाय जातम् । तस्याः आभियान्त्रिकाध्ययनाय महत् धनं व्ययितम् अस्माभिः । किम् अधिककथनेन ? आ बाल्यात् तस्याः अध्ययनाय अस्माभिः एव धनं दत्तम् । अस्माभिः दत्तेन धनेन एव तस्यै भोजनादिकं दत्तं भवद्भिः । किं स्वयं सम्पादिते धने वराटिकामात्रं वा उपयुक्तं स्यात् भवद्भिः तस्याः कृते ? इदानीं तु महापुरुषत्वं दर्श्यते ।’’

‘‘किं विना कारणं धनसाहाय्यं कृतं भवद्भिः ? न खलु ! पापक्षालनाय ननु कृतं तत् ? तस्याः पितुः हननं कृतं भवतोः पुत्रेण एव । तदा अनाथां ताम् अस्मत्पुरतः संस्थाप्य - ‘एषा पोष्यताम् । तदर्थं यत् धनम् आवश्यकं स्यात् तत् दास्यते आवाभ्याम्’ इति खलु उक्तं भवद्भ्याम् एव ?....’’

शङ्करेण अग्रे किम् उक्तम् इति न श्रुतम् अपूर्वया । दशाधिकैः शूलैः विद्धा इव महतीं वेदनाम् अन्वभवत् सा । एतत् कठोरसत्यं जीर्णीकर्तुम् अशक्नुवती सा शक्तिहीनतां प्राप्य तत्रैव अपतत् ।
