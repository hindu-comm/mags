+++
title = "02 शिक्षानीतौ राष्ट्रियता"

+++
**शिक्षानीतौ राष्ट्रियता**

विद्यालयपाठ्यक्रमेषु के अंशाः समावेशनीयाः ? शिक्षणं भवति छात्राणां गुणचारित्र्यादीनां विकासार्थं ज्ञानाभिवृद्ध्यर्थं च । शिक्षणम् उत्तमाः प्रजाः निर्माति । अतः स्पष्टं यत् शिक्षणपाठ्यक्रमे राष्ट्रियविचाराणां, सांस्कृतिकपरम्पराणां च परिचयः अवश्यं भवेत् इति । भारतस्य विकासार्थं यैः परिश्रमः कृतः, स्वातन्त्र्यसङ्ग्रामे यैः सहभागः ऊढः, विविधेषु क्षेत्रेषु ज्ञानस्य विकासार्थं यैः स्वजीवनं समर्पितम्, अपूर्वा सिद्धिः यैः प्रदर्शिता तादृशानां परिचयः अपि पाठ्यक्रमे भवेत् । कस्यां कक्ष्यायां कस्य विषये कः अंशः समावेशनीयः इति निर्णयं कुर्युः शिक्षाविदः । सर्वोऽपि निर्णयः छात्राणां हितं मनसि निधाय एव प्रवर्तेत । समग्रा एषा प्रक्रिया शिक्षणक्षेत्रस्य हितं मनसि निधाय एव प्रवर्तेत ।

पाठ्यक्रमे प्रवेशयितुम् अर्हाः अंशाः बहवः । विविधेषु क्षेत्रेषु सिद्धिं प्राप्तवन्तः विशिष्टजनाः अपि बहवः । विषयबाहुल्यकारणतः सर्वे अंशाः पाठ्यक्रमे प्रवेशयितुं न शक्याः । अतः विषयप्रस्तुतिसमये क्वचित् विस्तरः, क्वचित् सङ्क्षेपः इत्यादयः अवलम्बनीयाः भवन्ति एव । तस्मात् पाठ्यपुस्तकनिर्मातृभिः विषयप्रस्तुतिसमये विशेषजागरूकता उह्यते । शिक्षाविदाम् अनुभवस्य परिपाकः एव परिदृश्येत  पाठ्यक्रमे ।

पाठ्यक्रमे विविधाः विषयाः भवन्ति । इतिहासः, गणितं, विज्ञानं, भाषाः इत्यादयः तत्र अन्तर्भवन्ति । एकैकस्य अपि अंशस्य पाठनस्य उद्देशः विभिन्नः । तान् तान् उद्देशान् मनसि निधाय एव ते ते पाठ्यक्रमाः निर्मिताः स्युः । यदि अत्र लोपः स्यात् तर्हि समग्रं शिक्षणम् एव विफलं भवेत् ।

एतस्मिन् क्षेत्रे अकृतपरिश्रमाः अल्पपरिश्रमाः वा जनाः पदं न स्थापयेयुः । तादृशाः यदि प्रविशेयुः तर्हि विना कारणं, क्षुल्लकैः कारणैः वा विवादाः उत्पद्येरन् । प्रजाप्रभुत्वव्यवस्थायां सर्वे सर्वेषु अपि विषयेषु स्वाभिप्रायं प्रकटयितुम् अर्हन्ति इत्यतः पाठ्य-क्रमादिविषयेषु अनेकविधाः विवादाः उत्पद्यन्ते । ते च सुयोग्यस्य पाठ्यक्रमस्य निर्माणे बाधकाः । स्वातन्त्र्यप्राप्तेः अनन्तरं पञ्चसप्ततिः वर्षाणि अतीतानि चेदपि अस्माकं पाठ्यक्रमाः यथायोग्यस्वरूपं न प्राप्तवन्तः अद्यापि । राष्ट्रियभावं पोषयितुं, राष्ट्रहितं संरक्षितुं, राष्ट्राभिमानम् अभिवर्धयितुं, योग्याः प्रजाः निर्मातुं च यः उपकारकः स्यात् तादृशस्य पाठ्यक्रमस्य निर्माणे विशेषावधानं देयम् । नूतनशिक्षानीतिः तु विषयेऽस्मिन् अधिकं नैर्भर्यं प्रतिपादयति । तस्याः नीतेः आशयः सर्वेषु राज्यीयपाठ्यक्रमेषु अपि प्रतिफलितः भवेत् इति आशंसनम् अनुचितं न स्यात् इति भाति ।




