+++
title = "10 कथा सेवा * विश्वजित् प्रामाणिक"

+++
**कथा**

**सेवा \* विश्वजित् प्रामाणिकः, कोलकाता,Email – biswasamskriti@rediffmail.com**

भानुप्रतापः मावोवादिनां नायकः । भूकम्पकारणतः वासगुहा यदा विनष्टा तदा सः सहचरैः सह नूतनगुहायां वासम् आरब्धवान् । नूतनगुहायाः भित्तौ वाक्यं दृश्यते स्म - ‘सेवा हि परमो धर्मः’ इति । एतत् तस्मिन् महान्तं परिणामम् अजनयत् । यत् अपहरणकार्यं निश्चितम् आसीत् तत्रापि तस्य मनः न अरमत । पूजायाः अनन्तरं सः सहचरान् आदिशत् - ‘अद्य अपहरणं मास्तु’ इति । ‘किमर्थम् अयम् एवं वदति’ ? इति चिन्तयन्तः सहकारिणः आश्चर्येण तस्य मुखम् एव अपश्यन् ।

सुगहनम् अरण्यम् । प्रभाते विहगाः स्वनीडेभ्यः बहिः आगत्य काकलीं कुर्वन्तः इतस्ततः डयमानाः सन्ति । पूर्वेद्युः जातायाः वृष्टेः कारणतः लतापत्रेषु अधुना अपि वृष्टिकणाः राजन्ते ।

किञ्चित् परं हठात् सहस्रशः विहगानां महान् कलरवः श्रुतः । विहगाः सहसा दूरस्थात् कस्माच्चित् वनात् उद्भूय सर्वे सम्भूय डयनम् आरभन्त । नातिविलम्बेन वनस्य अन्तः पशूनां सहसा धावनादिकमपि प्रवृत्तम् । कः कां दिशं प्रति धावितुम् इच्छति इति न स्फुटम् । दिग्भ्रान्ताः इव सवेगं धावन्ति सर्वे जीविनः । किं संघटितम् ? पर्यावरणस्य नाशस्य वार्तां पशुपक्षिणः पूर्वमेव अभिज्ञातुं शक्नुवन्ति इति ज्येष्ठाः वदन्ति स्म । तादृशं किमपि संघटिष्यते किम् ?

सहसा महत् कम्पनम् अनुभूतम् । अहो, भूकम्पः जायते !! वृक्षाः कम्पमानाः सन्ति । दूरे एकस्य पर्वतस्य गात्रं स्खलित्वा सशब्दम् अपतत् । महान्तः वृक्षाः भूमौ शयानाः अभवन् । केचन वृक्षाः अपरान् वृक्षान् आलिङ्गितवन्तः । केषाञ्चन शाखाः भग्नाः अभूवन् । सम्पूर्णा भूमिः मन्दं दोलायते । पर्वतगात्रेषु अल्पस्पृष्टप्रस्तराः मुक्ताः अभूवन् । ते भ्रमन्तः वेगेन अधः धावन्ति । महान् ध्वनिः श्रूयते । एवं प्रायः पञ्चदश निमेषान् यावत् प्रवृत्तम् । एषां प्रस्तरखण्डानां पतनेन केचन पशवः प्राप्ताघाताः स्युः । बहवः वृक्षाः नष्टाः स्युः । नीडाः भग्नीभूय अधः पतिताः स्युः । एतस्मादेव बहवः पशुपक्षिणः आश्रयहीनाः अभूवन् ।

प्रायः अर्धघण्टायाः परं सर्वं किञ्चित् शान्तं जातम् । मध्ये मध्ये केचन मृगाः आश्रयान्वेषणाय इतस्ततः धावन्तः सवेगम् अत्रागत्य क्षणं विश्रम्य मुखम् उन्नीय सर्वम् अवलोक्य पुनः मार्गान्तरं प्राप्य अन्यत्र अगच्छन् । मध्याह्नः अतिक्रान्तः । अधुना सूर्यदेवः पश्चिमायां रक्तिमाभया विराजते । सन्ध्याकालस्य नातिविलम्बः ।

सुगहनेऽस्मिन् अरण्ये पशुपक्षिध्वनिं विहाय अधुना पुरतः कुतश्चित् मनुष्यदलस्य सम्मिलितकण्ठध्वनिः अपि श्रूयते । किन्तु ते किं वदन्तः सन्ति इति स्पष्टं न श्रूयते । क्रमशः कण्ठध्वनिः स्पष्टीभूतः । ‘‘इहैव क्वचित् स्यात् । .... इहैव क्वचित् स्यात्’ इति तेषु केचन वदन्तः आसन् ।

पञ्चदशानां जनानां कश्चन समूहः सः । प्रत्येकं जनस्य पार्श्वे एकैका भुशुण्डी । कस्यचित् हस्ते भुशुण्डी लम्बते, कस्यचित् वा स्कन्धे । सर्वस्याम् अपि भुशुण्ड्यां गोलिकापट्टिका अपि वर्तते । यथा अन्यः तान् अभिज्ञातुं न शक्नुयात् तथा आवृतम् अस्ति सर्वेषां मुखम् । तेषु केचन ताम्रवर्णीयाः, केचन कृष्णवर्णीयाः च । मलिनं कृष्णवर्णीयं वस्त्रं धृतवतां सर्वेषां पार्श्वे एकैकः महास्यूतः । कस्यचित् हस्ते महत् किञ्चन खडसदृशम् आयुधम् । पुनः कस्यचित् हस्ते कुद्दालादिकम् । कस्यचित् हस्ते कुठारः । कस्यचित् वा हस्ते लघ्वी आरी । सर्वेषाम् अपि मणिबन्धः कृष्णसूत्रेण बद्धः । शिरसि केशानां बाहुल्यम् । अस्मिन् एव अरण्ये एषां वासः । भूकम्पात् वासहीनाः सन्तः नूतनवासस्य अन्वेषणं कुर्वन्तः सन्ति ते ।

इमे मावोवादिनः । एतेषां दलपतिः भानुप्रतापः । उन्नतः, ताम्रवर्णीयः, प्रशस्तवक्षाः, स्थूलबाहुः, श्मश्रुलः, सुकेशी, कठोरः, रक्तनेत्रः असौ पृष्ठतः सम्यक् दृश्यते स्म । दलपतिः भानुप्रतापः सर्वान् उद्दिश्य अवोचत् - ‘‘रे ! यूयं विभक्ताः सन्तः गुहायाः अन्वेषणं कुरुत । अत्रैव क्वापि स्यात् । अहं यावत् स्मरामि, पश्चिमायां दिशि इयं गुहा वर्तेत ।’’

दलपतेः आज्ञां श्रुत्वा सर्वे इतस्ततः विभक्ताः अभूवन् । महत् वनम् । उद्घातिनी भूमिः । भानुप्रतापः अपि भुशुण्डीं दक्षिणहस्तेन दृढतया गृहीत्वा पश्चिमायां दिशि अन्वेषणम् आरब्धवान् । वस्तुतः प्रातःकाले सञ्जातस्य भूकम्पस्य कारणात् इमे आश्रयहीनाः अभवन् । कस्यांश्चित् गुहायाम् एतेषां वासः आसीत् । भूकम्पात् सा गुहा नष्टा जाता । अतः इमे अन्यगुहायाः अन्वेषणे लग्नाः । इयं गुहा कदाचित् दलपतिना भानुप्रतापेन दृष्टपूर्वा इति अभासत । अतः सः दृढविश्वासेन पश्चिमां दिशं प्रति गतः । अर्धघण्टायाः परं पश्चिमायां दिशि गुहा प्राप्ता । सर्वे निमेषाभ्यन्तरे तत्र प्राप्तवन्तः ।

भानुप्रतापः सघोषम् आक्रोशत् । सर्वे मावोवादिसङ्गिनः अपि तम् अनुकृतवन्तः । एकः कुतश्चित् नारिकेलम् आनीतवान् । कस्यचित् प्रस्तरस्य उपरि नारिकेलं भञ्जयित्वा उद्घाटनम् अकरोत् दलपतिः भानुप्रतापः । तावता सूर्यः अस्तङ्गतः आसीत् । दलपतेः आदेशस्य अनुगुणं निश्चयः अभवत् यत् अद्य वयं गुहायाः अन्तः न प्रविशेम, गुहायाः द्वारे एव पटमण्डपं निर्माय रात्रियापनं करवाम इति ।

‘श्वः प्रातः स्वच्छता करणीया । पुरातनगुहायां यानि वस्तूनि स्युः तानि आनेतव्यानि’ इति तैः निर्णीतम् । ततः शुष्ककाष्ठानि संगृह्य केचन पाकं कृतवन्तः । भोजनादिकं सम्पाद्य केचन निद्रां कृतवन्तः । तेषु द्वौ रात्रिरक्षिणौ । दलपतिः गुहाद्वारे एव एकं पर्यङ्कं संस्थाप्य शयनम् अकरोत् ।

दलपतिः भानुप्रतापः रात्रौ एकं स्वप्नम् अपश्यत् । सः एकस्मिन् ग्रामे दरिद्राणां सेवां कुर्वन् दृष्टः । गुहायाः अन्तः कस्यचन जन्तोः ध्वनिम् आकर्णितवतः तस्य स्वप्नभङ्गः अभवत् । कश्चन वृकः गुहामुखात् निर्गत्य बहिः एकं लघुजङ्गलं प्रविष्टः । तदा प्रभातं सञ्जातमिति अभात् । भानुप्रतापः पुनरपि निद्रां न कृतवान् ।

सः उत्थाय रात्रिरक्षिणौ आदिशत् - ‘निद्रा क्रियताम्’ इति । स्वयं पर्यङ्के उपविश्य सः सर्वेषां रक्षपालकत्वेन उपविष्टः । सः स्वप्नस्य विषये चिन्तयन् आसीत् ।

प्रातःकालः अभूत् । पक्षिणां काकली अश्रूयत । सूर्योदयस्य रक्तिमाभा पूर्वाकाशे अदृश्यत । गुहायाः पुरतः किञ्चित् मुक्तं स्थानम् । गुहामुखं परितः वृक्षाः सन्ति । गुहाभितौ लताः आलम्बन्ते । तत्र लघूनि वर्णमयानि पुष्पाणि । गुहाद्वारम् उभयतः द्वौ फलवन्तौ वृक्षौ । गुहाद्वारस्य पुरतः लघुशिलाः सज्जिताः दृश्यन्ते । तदुपरि लघुलताः प्रसृताः सन्ति । अपूर्वा इयं गुहा कस्यचित् विवाहकार्यक्रमस्य मुख्यद्वारमिव प्रतिभाति ।

न ज्ञायते किमर्थं भानुप्रतापस्य मनः गुहाम् अवलोक्य मुग्धम् अभवत् इति । सः दण्डादिकम् अस्वीकृत्य एव एकम् उल्मुकं स्वीकृत्य गुहायाः अन्तः प्राविशत् । गुहायाः बहिः शैत्यं प्रतीयते चेदपि अन्तः नातिशीतोष्णं वातावरणम् अवर्तत । अत्यन्तं हृद्यं तत् वातावरणम् । गुहागात्रं प्रायः स्वच्छमेव । कुत्रचित् शैवालाः दृश्यन्ते । मूलगुहा किञ्चित् विस्तृता । मूलगुहातः बह्व्यः उपगुहाः निर्गताः सन्ति । गुहायाः निरीक्षणात् ऊहितुं शक्यते यत् पूर्वम् अत्र केषाञ्चित् वासः आसीत् इति । प्रायः अर्धघण्टायाः परं सम्यक् निरीक्ष्य तत् उल्मुकम् एकत्र संस्थाप्य भानुप्रतापः गुहातः बहिः आगतवान् ।

![](magazine_images/img-1659241482Kathaseva.jpg)भानुप्रतापस्य निर्गमनसमनन्तरं सर्वे सम्मिल्य पृष्टवन्तः - ‘‘स्वामिन्, कथम् अस्ति इयं गुहा ? वासाय योग्या खलु इयम् ?’’

स्वामी मस्तकान्दोलनेन सम्मतिम् असूचयत् । दलपतेः आदेशस्य अनुगुणं पञ्चषाः जनाः पुरातनगुहां प्रति गतवन्तः, ततः शय्यादीनि कानिचन पुरातनवस्तूनि आनेतुम् । अवशिष्टाः सर्वे अपि स्वच्छताकर्मणि लग्नाः अभवन् । दलपतेः आदेशः आसीत् - ‘गुहाद्वारे लम्बमानाः लताः नैव कर्तनीयाः । गुहायाः अन्तः गुहाभित्तिषु शैवालाः यत्र उत्पन्नाः, तेषु तेषु स्थानेषु किञ्चित् आधिक्येन स्वच्छता करणीया’ इति । सर्वे सम्भूय स्वच्छताम् आरब्धवन्तः ।

कश्चन नवोत्साहः सर्वेषु । पुरातनगुहां प्रति वस्तूनि आनेतुं गताः अपि प्रत्यागतवन्तः । ते पाकशय्यादिवस्तूनि आनीतवन्तः आसन् ।

स्वच्छतावसरे गुहायाः अन्तर्भागात् कश्चन उच्चैः भानुप्रतापम् आहूय अवदत् - ‘‘स्वामिन् ! इह गुहाभित्तौ किमपि लिखितम् अस्ति !!’’

भानुप्रतापः स्वस्य कार्यम् अनुवर्तयन् एव दूरात् उच्चैः आदिशत् - ‘‘अधुना स्वच्छीकुरु । अनन्तरं द्रक्ष्यामि ।’’

पुनरपि सर्वे एकचित्ततया कार्यम् आरब्धवन्तः । स्वच्छता होरात्रयं यावत् प्राचलत् । सम्प्रति प्रातः दशवादनम् । गुहा स्वच्छा । मनः स्वच्छम् । किन्तु सङ्कल्पः स्वच्छः नास्ति । सङ्कल्पः आतङ्कमयः वर्तते ।

कृष्णधनेन पोषितानां सर्वनाशः तेषां दृढसङ्कल्पः । सर्वकारं विरुध्य तेषां युद्धम् । तदर्थं मृत्युः आयाति चेदपि ते पश्चाद्गमनं नैव करिष्यन्ति । तेषां दले विंशतिः जनाः सन्ति । गते मासद्वये त्रयः आरक्षकैः मारिताः, द्वौ गृहीतौ च । तथापि ते स्वसङ्कल्पात् दूरं न गताः । ते कुत्र वसन्ति इति विषयम् अन्ये कथञ्चिदपि ज्ञातुं यथा न प्रभवेयुः तादृशस्य गभीरवनस्य अन्तः ते निलीय तिष्ठन्ति ।

स्वच्छतायाः अनन्तरं माध्याह्निकं समाप्य सर्वे अपि अन्तः निद्राम् अकुर्वन् । सर्वे भृशं श्रान्ताः आसन् । निमेषाभ्यन्तरे सर्वे गभीरनिद्रया आकृष्टाः अभवन् । किन्तु भानुप्रतापः अधिककालं निद्रातुं न शक्तवान् । चतुर्वादने तस्य निद्राभङ्गः अभवत् । भुशुण्डीं स्वीकृत्य सः बहिः आगतवान् ।

बहिः आगमनसमये गुहाभित्तौ स्थितं लेखं प्रति तस्य दृष्टिः प्रसृता । किञ्चित् कष्टेन एव मन्दं मन्दं सः अपठत् - ‘सेवा हि परमो धर्मः’ इति । इत्थं सुन्दरैः अक्षरैः लिखितं दृष्ट्वा सः महता आश्चर्येण अन्वितः अभवत् । अस्मिन् निर्जने गुहागात्रे कः एवम् अलिखत् ? अस्य लेखस्य को वा अर्थः ? ‘सेवा हि परमो धर्मः’ इति वाक्यं सकृत् पुनरपि तस्य मनसि अगुञ्जत् । सः तल्लेखस्य विषये चिन्तयन् गुहातः बहिः आगच्छत् ।

बहिः एकस्य शिलाखण्डस्य उपरि उपविश्य सः तद्विषये एव गभीरं चिन्तनम् आरब्धवान् - ‘अस्यां गुहायां केषां वासः आसीत् ? प्रायशः बहुभ्यः वर्षेभ्यः पूर्वमिदं लिखितं स्यात् । शतं वर्षाणि जातानि स्युः । तदा अस्माकं जन्म एव नासीत् । किन्तु अस्य लेखस्य को वा अर्थः ? निश्चयेन एतत् ज्ञातव्यम् । वृथा एवं कोऽपि न लिखेत् ।..’

सायङ्कालः अभूत् । गुहाद्वारे उल्मुकानि ज्वालितानि । गुहायाः अन्तः कुण्डं प्रज्वालितम् । कुण्डं परितः सर्वे घोषरवम् अकुर्वन् । घोषोच्चारणात् परं कस्यचित् कृष्णधनपतेः अपहरणयोजना आरब्धा । दलपतिः भानुप्रतापः मार्गदर्शनम् अकरोत् । केन कुत्र स्थातव्यम्, कथम् अपहरणं कार्यम्, ग्रामे के साहाय्यं करिष्यन्ति, धनाढ्यम् आनीय कुत्र स्थापयितव्यम् इत्यादयः अंशाः विस्तरेण चर्चिताः । पूर्णयोजना सम्पन्ना । ‘दिनद्वयात् परं शनिवासरः । तदैव सायम् अपहरणं करणीयम्’ इति निश्चितम् । गोष्ठीं समाप्य सर्वे पुनरपि जयघोषं कृतवन्तः ।

भानुप्रतापः पूर्णमनसा कार्यं कर्तुं प्रावर्तत । किन्तु तस्य मनः एकत्र निविष्टं न अभवत् । तत् मनाक् चञ्चलं जातम् अस्ति । मनः सर्वदा तस्मिन् लेखे भ्रमति । ‘कः अर्थः ? कः अर्थः ?’ इति प्रश्नः तस्य मनसि पौनःपुन्येन उत्पद्यते ।

महति प्रत्यूषे उत्थाय सः बहिः गतवान् । किन्तु प्रातःकाले प्रवेशसमये पुनः लेखस्य अवलोकनात् तस्य मनसि चिन्तनानि उद्गतानि । सः पुनः पुनः तत् पठितवान् । सम्प्रति लेखेन सह कश्चन सहजपरिचयः अभवत् । भानुप्रतापस्य सङ्गिनः असकृत् तन्मार्गेण गमनागमनं कुर्वन्ति । तेषां दृष्टिः तत्र न पतति, किन्तु एषः यदा यदा गच्छति, तदा तदा लेखस्य पुरतः किञ्चित् स्थित्वा पुनरेकवारं पठित्वा तदनन्तरं गच्छति ।

दले केचन वदन्तः अपि सन्ति - ‘दलपतेः किं सञ्जातम् ? अपहरणे तदीयं मनः न रमते इति भाति । मनः तल्लेखे एव सर्वदा’ इत्यादिकम् । एतद्विषये तस्य संज्ञानम् अस्ति । किन्तु सः तद्विषये कर्णपातं न अकरोत् । तद्विपरीततया द्वित्रान् सः पृष्टवान् अपि - ‘कः अर्थः भवितुम् अर्हति अस्य ?’ इति । किन्तु सः जानाति स्म, किं लिखितम् अस्ति इति एते पठितुं न शक्नुवन्ति, पुनः अर्थोद्धारस्य का कथा । अतः सः स्वयमेव तद्विषये चिन्तयति स्म । अधुना तल्लेखः तस्य कण्ठस्थीभूतः । ज्ञाततया अज्ञाततया च सः वारं वारं तत् उच्चारयति ।

‘‘अद्य शुक्रवासरः । श्वः कृष्णधनपतेः अपहरणम् । सायं कालीदेव्याः पूजां विधाय ललाटे रक्ततिलकं धृत्वा भुशुण्ड्यादिकं स्वीकृत्य सदलं तस्य अपहरणं करिष्यते अस्माभिः । कृष्णधनपतिः सः दुर्मार्गम् अनुसृत्य धनार्जनं पापाय इति न जानाति । तस्य पापस्य फलं तेन उपभोक्तव्यम् । सः पापीयान् । तस्य अपहरणं कृत्वा तस्य कृष्णधनस्य लुण्ठनम् अस्माभिः करिष्यते’’ इति परस्परम् अवदन् ते । सर्वे महता उत्साहेन सन्ति । बहूनां दिनानाम् अनन्तरं किञ्चन कार्यं क्रियते इत्यतः तेषु उत्साहः उच्चलति । सम्प्रति दले धनाभावः अपि दृश्यते । अतः सर्वे महता उत्साहेन प्रतीक्षन्ते इदं संघटयितुम् ।

किन्तु भानुप्रतापः एकः एव किञ्चित् अन्यमनस्कः दृश्यते । एतादृशम् अपहरणं प्रथमवारं तैः न क्रियते । ‘पूर्वम् एतादृशे कार्ये आदौ भानुप्रतापस्य एव महान् प्रतापः भवति स्म । किन्तु अस्मिन् पर्याये प्रतापशून्यः सः । कस्मात् ?’ इति जिज्ञासा सर्वेषाम् । ते शङ्कन्ते - ‘अस्य उत्साहहीनतायाः कारणात् अन्यथा विपत्तिः तु न भवेत्, वयं गृहीताः तु न भवेम’ इति ।

शनिवासरः उपस्थितः । गतरात्रौ भानुप्रतापस्य सम्यक् निद्रा न अभवत् । सः केनचित् भावेन आविष्टः वर्तते । सर्वथा मनसि सः एव प्रश्नः । सः एकाकितया स्थित्वा सततं तद्वाक्यम् उच्चारयन् भवति - ‘सेवा हि परमो धर्मः’, ‘सेवा हि परमो धर्मः’... इत्येवम् ।

आमध्याह्नं पूजार्थं सर्वविधव्यवस्था अभूत् । गुहायाः अन्तः ईशानकोणे मातुः एकं चित्रं संस्थाप्य तत्र फलादिकं संस्थापितम् । सर्वाणि अपि शस्त्राणि तस्याः पदतले स्थापितानि । भानुप्रतापस्य मनः इतोऽपि चञ्चलम् अभवत् ।

सायं पूजा समारब्धा । घण्टानादः, शङ्खध्वनिः, उच्चैः जयघोषः इत्यादिकं प्राचलत् । भानुप्रतापः एकाग्रचित्ततया पूजाम् आरब्धवान् । पूजां समाप्य प्रथमवारं सः ध्यानमग्नः अभूत् । सर्वे आश्चर्यम् अनुभूतवन्तः - ‘किम् अभूत् स्वामिनः ?’ इति । ध्यानकाले सः मनसि स्थिरम् अकरोत् - ‘अस्य लेखस्य उत्तरम् एकस्मादेव स्थानात् प्राप्येत । आदौ तत्रैव गन्तव्यम् । तदर्थं विलम्बः न करणीयः । अचिरादेव तत् सम्पादनीयम् ।...’

अतः पूजायाः परं नववादने सः गुहायाः अन्तः कालीदेव्याः पुरतः सर्वान् आहूय अवदत् - ‘‘अद्य अपहरणकार्यं मास्तु’’ इति ।

सर्वे सम्भूय पृष्टवन्तः - ‘‘किमर्थम् ?’’

‘‘अहम् इदानीमेव प्रदेशान्तरं गमिष्यामि । मम कार्यान्तरम् अस्ति । यूयम् अत्रैव तिष्ठत । अहं यावत् न प्रत्यागच्छेयं तावत् अन्यत्र मा गच्छत । अन्यत् न किमपि कुरुत । मया सह कश्चित् आगच्छतु’’ इति उक्त्वा केनचित् सहचारिणा सह भानुप्रतापः भुशुण्डीम्, एकम् उल्मुकं च स्वीकृत्य ततः प्रस्थितवान् । सर्वे महत् आश्चर्यं प्राप्तवन्तः । किं प्रवृत्तम् इति प्रश्नः सर्वेषां मनसि उदभूत् । किन्तु न कोऽपि किमपि प्रष्टुं शक्तवान् ।
