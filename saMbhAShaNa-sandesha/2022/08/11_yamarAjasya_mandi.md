+++
title = "11  यमराजस्य मन्दिरम् * यात्री"

+++
![](magazine_images/img-1659241995yamraj_temple.jpg)

**यमराजस्य मन्दिरम् \* यात्री**

इतरेषां देवानां मन्दिराणि प्रसिद्धानि सन्ति । तेषां प्रसिद्धेः कारणतः, विभिन्नैः अन्यैः कारणैः, ऐतिहासिकघटनाभिः वा द्रष्टॄणां संख्या अपि महती भवति । तदतिरिच्य वार्षिकोत्सवाः, यात्राः, मेलाः इत्येतान् व्याजीकृत्य लक्षशः जनाः तानि मन्दिराणि असकृत् गच्छन्ति दर्शनार्थम् । किन्तु भारते तादृशं मन्दिरम् अस्ति यत् गन्तुं जनाः बिभ्यति इति उच्यते चेत् विश्वासः न स्यात् ननु ?

हिमाचलप्रदेशे यमराजस्य किञ्चन मन्दिरम् इत्थमेव प्रसिद्धम् । यमराजमन्दिरत्वेन प्रसिद्धे अस्मिन् मन्दिरे स्वयं यमराजः तिष्ठति इति जनानां श्रद्धा । मरणोत्तरं सर्वः अपि जीवात्मा अत्र आनीयते यमदूतैः । तदीयां पापपुण्यगणनां निर्वहति चित्रगुप्तः अत्रैव । तद्गणितम् अनुसृत्य स्वर्गं, नरकं, मर्त्यलोकं वा प्रति तत्तस्य प्रेषणं निश्चीयते अस्मिन् मन्दिरे एव ।

अस्मिन् मन्दिरे चत्वारि अदृश्यद्वाराणि सन्ति । तानि च स्वर्णरजतताम्रलोहैः निर्मितानि । यमराजस्य निर्णयानन्तरं जीवात्मनः एतैः द्वारैः अपेक्षितस्थानं प्रापयन्ति यमदूताः । एतेषां चतुर्णां द्वाराणाम् उल्लेखः गरुडपुराणे कृतः अस्ति इति श्रूयते ।

बहिः किञ्चन गृहम् इव दृश्यते एतत् मन्दिरम् । हिमाचले चम्बाजनपदे ‘भरमौर’नामके स्थाने विद्यमाने अस्मिन् मन्दिरे कश्चन रिक्तः प्रकोष्ठः अस्ति । तत्र चन्द्रगुप्तेन सह यमराजः विराजते । यद्यपि भीकरं वस्तु किमपि नास्ति, तथापि मन्दिरस्य अन्तः गन्तुं सर्वस्य अपि भयम् । पर्यटकाः अपि दूरतः नमस्कृत्य एव गच्छन्ति ।

१४०० वर्षेभ्यः पूर्वं कुरुक्षेत्रतः आगतवतः ८४ सिद्धपुरुषान् उपलक्ष्य तदानीन्तनमहाराजेन सहिलवर्मणा ८४ मन्दिराणि निर्मितानि । शिवलिङ्गयुक्तानाम् एतेषां मन्दिराणां कारणेन एषः प्रदेशः ‘चौरासी’ इति नाम्ना प्रसिद्धः । यमराजस्य अन्यानि अपि मन्दिराणि भारते सन्ति । किन्तु यत्र दर्शनार्थं न कोऽपि गच्छेत् तादृशम् इदम् एकमात्रं मन्दिरम् ।
