+++
title = "04 लज्जितादयः इतजन्ताः"

+++
**लज्जितादयः इतजन्ताः**

शिष्यः - श्रीमन् ! इतजन्त-क्तान्तयोः रूपं बहुत्र समानं भवति ननु ? क्वचित् तु इतजन्तरूपदर्शात् क्तान्तभ्रमः अपि जायते ।

आचार्यः - आम् । यद्यपि तयोः अर्थे अपि सूक्ष्मः भेदः तु अस्ति, तथापि प्रयोगदर्शनात् तु तयोः भेदः न ज्ञायते बहुत्र । इतच्प्रत्ययः तद्धितः । ‘तदस्य सञ्जातं तारकादिभ्य इतच्’ इति सूत्रेण (५.२.३६) इतच् विधीयते । क्तप्रत्ययः निष्ठासंज्ञायुक्तः । भूतकाले विधीयते सः ।

शि -इतच्प्रत्ययः तद्युक्तः इत्यर्थे ननु प्रयुज्यते ?

आ - आम् । मतुबर्थकः सः । तारकितः, कण्टकितः, पल्लवितः, बुभुक्षितः, रोमाञ्चितः, पुलकितः, पिपासितः, व्याधितः इत्यादीनि तस्य उदाहरणानि । आकृतिगणः तारकादिः । अतः गणे अपठिताः अपि केचन तत्र अन्तर्भाव्यन्ते लक्ष्याणि दृष्ट्वा ।

शि-कानिचन इतच्प्रत्ययान्तानि रूपाणि क्तान्तरूपेण साम्यं भजन्ते ननु ?

आ - आम् । गर्जितः, क्षुधितः, फलितः, गर्वितः, पुष्पितः, सूत्रितः, खण्डितः, उत्कण्ठितः, ज्वरितः इत्यादीनि अत्र उदाहरणानि । किन्तु इतच्प्रत्ययः सुबन्तेभ्यः विधीयते इत्यतः तत्र क्तवतुप्रत्ययविधानं न भवति ।

शि - इतच्प्रत्ययं संयोज्य तदन्तात् मतुप्प्रत्यये कृते अपि क्तवतुप्रत्ययान्तरूपसादृश्यं तु दृश्यते एव ननु ?

आ - आम् । किन्तु तत्र भवति अर्थभेदः । इतच्प्रत्ययान्तात् शब्दात् मतुप्प्रत्यये कृते तद्युक्तयुक्तः इत्यस्य अर्थस्य भानं भवति । गर्जितः - गर्जनयुक्तः सिंहः । तद्युक्तः तु वनप्रदेशः । अतः ‘गर्जितवान्’ इत्यस्य अर्थः सिद्ध्यति - ‘वनप्रदेशः’ इति । क्तवतुप्रत्यये कृते तु ‘यः गर्जनं कृतवान् सः’ इत्यस्य अर्थस्य प्रतीतिः ।

शि -क्वचित् क्तान्त-इतजन्तरूपयोः भेदः भवति ननु ?

आ - आम् । उदाहरणानि यथा -

|          |           | |ः--------ः|ः---------ः| |  इतजन्तः  | क्तान्तः  | |  हर्षितः  |   हृष्टः    | | निद्रितः  | निद्राणः | | मूर्च्छितः  |   मूर्तः    | |  लज्जितः  |  लग्नः   | | प्रशंसितः  |  प्रशस्तः   |

शि - एतादृशे स्थले क्तान्तं रूपं प्रयत्नेन अवगन्तव्यं भवति, इतजन्तं रूपं क्तान्तभ्रमं जनयति च ।

आ - आम् । अतः एव क्तवतुप्रत्ययान्तरूपप्रयोगावसरे विशेषजागरूकता वोढव्या भवति । उदाहरणं यथा - ‘निद्राणवान्’ इति पदेन निद्रां यः कृतवान् सः (बालः) अभिधीयते । निद्रितवान् इति प्रयोगे तु पित्रादीनाम् अभिधानं भवति । (निद्रायुक्तः बालः, तद्वान् पिता) अतः निद्रितादीनां पदानाम् अप्रयोगः एव वरम् इति भाति ।

शि - लज्जितः इति किं क्तान्तं रूपं न ?

आ -क्तान्तं रूपं न तत् । ‘ओ लस्जी व्रीडायाम्’ इति धातुः । ओदित्त्वात् निष्ठायां नत्त्वम् । अतः ‘लग्नः’ इति रूपम् । ‘लज्जितः’ इति यत् रूपं श्रूयते तत् इतजन्तत्वेन समर्थनीयम् ।
