+++
title = "03 आर्यसत्यानि "

+++
**आर्यसत्यानि******

**![](magazine_images/img-1659182289mag-1.jpg)**

\[जीवनम् उन्नतिमार्गं प्रापयितुं विभिन्नानि दर्शनानि विभिन्नानि तत्त्वानि उपदिशन्ति । कथनशैल्यां भेदः स्यात् चेदपि तेषाम् आन्तर्यं तु भवति समानम् एव । बौद्धदर्शनेन ‘चत्वारि आर्यसत्यानि’ बोधितानि । ‘धर्मचक्र-प्रवर्तनसूत्राणि’ इत्यपि ख्यातानि सन्ति तानि । एतेषाम् अनुसरणात् अस्माकं जीवनम् अपि समुन्नतं भवेत् ।\]

दर्शनशास्त्राणि सन्ति अनेकानि । एकैकमपि दर्शनम् एकैकं तत्त्वं प्रतिपादयति । तस्मात् अनेकानि तत्त्वानि दृश्यन्ते लोके । केचन एतां विभिन्नतां दृष्ट्वा चिन्तयन्ति यत् एतेषु दर्शनेषु ऐक्यं भवेत् चेत् एव वरम् इति । वस्तुतः तु ऐक्यस्य न कापि आवश्यकता । यस्य यत्र रुचिः सः तस्य दर्शनस्य अनुसरणं कर्तुम् अर्हेत् । रुचीनां वैचित्र्यं तु लोके सहजम् । तदानुगुण्येन विभिन्नानि प्रस्थानानि यदि स्युः तर्हि तत् समाजस्य उपकाराय एव ।

क्वचित् केचन स्वदर्शनविषये अधिकप्रीतिं वहन्तः तस्य श्रेष्ठतां प्रतिपादयितुम् इच्छन्तः अन्यानि दर्शनानि निन्दन्ति । अन्यस्य दर्शनस्य सत्ताम् एव अभ्युपगन्तुं न इच्छन्ति ते । एषा सर्वथा अनुचिता दृष्टिः । स्वस्य दर्शनस्य श्रेष्ठतायाः विषये विशेषादरः भवतु नाम । किन्तु अन्यस्य दर्शनस्य निन्दनं सर्वथा अनुचितम् । अन्येषु दर्शनेषु स्थितानां गुणांशानाम् अभिज्ञानं, तेषाम् अनुसरणाय प्रयासः च सर्वथा श्रेयसे ।

बौद्धदर्शनेन चत्वारि आर्यसत्यानि प्रतिपाद्यन्ते । भगवान् बुद्धः सारनाथे हरिणोद्याने एतानि आर्यसत्यानि लोकस्य पुरतः उपस्थापितवान् । एतानि ‘धर्मचक्रप्रवर्तन-सूत्राणि’ इत्यपि ख्यातानि । एतेषाम् आन्तर्यम् अवगत्य यदि व्यवह्रियेत तर्हि अस्माकं जीवनम् अपि उन्नतिमार्गं प्राप्तुम् अर्हेत् इत्यतः तानि अत्र उपस्थाप्यन्ते ।

![](magazine_images/img-1659182387cd9b21b5e7770b453990ce3c746976c1.jpg)प्रथमम् आर्यसत्यं तु - ‘जगत् एतत् दुःखेन परिपूर्णम्’ इति । सर्वेऽपि दुःखात् विमुक्तिं, सुखस्य बाहुल्यं च इच्छन्ति । किन्तु स्मर्तव्यं यत् दुःखं संसारस्य प्रमुखम् अङ्गम् इति । जन्म-जीवित-मरणरूपे संसारचक्रे आ जन्मनः अनेकविधानि दुःखानि अनुभोक्तव्यानि एव । दुःखं जीवनस्य अपरिहार्यम् अङ्गम् इत्येतत् तथ्यं सर्वादौ अङ्गीकरणीयम् । तत् मास्तु इति यावत् चिन्त्येत, तस्य निवारणाय यावत् यत्येत, तावत् तस्य पीडा अधिका । तस्य सत्तायाः, अनुभवस्य अपरिहार्यतायाः च अङ्गीकारात् दुःखं तु न अपगच्छेत्, किन्तु तस्य सह्यता वर्धेत । तस्मात् मनसः स्वास्थ्यं वर्धेत । अतः दुःखेन सह जीवनं कथम् इति चिन्तयत ।

जीवने प्राप्यमाणानां सर्वविधानां दुःखानां कारणं ज्ञात्वा तेषां दूरीकरणाय प्रयासः एव द्वितीयम् आर्यसत्यम् । एतत् ‘समुदय’पदेन अपि निर्दिश्यते । अस्माकं सर्वेषाम् अपि दुःखानां मूलकारणं भवति ‘आशा’ । कामना, अत्याशा इत्यादिभिः पदैः सा एव निर्दिश्यते । तृष्णापदवाच्या अपि एषा एव । ‘इतोऽपि आवश्यकम्’ ‘पुनरपि आवश्यकम्’ इत्यादयः भावाः एव दुःखं जनयन्ति वर्धयन्ति च ।

   बुद्धस्य संसारचक्रम्

बुद्धः संसारचक्रं किञ्चन निर्दिशति । तस्मिन् चित्रे भवन्ति - वराहः, कुक्कुटः, सर्पः च । वराहः अज्ञानस्य सङ्केतः । कुक्कुटः आशां सङ्केतयति । सर्पः कोपद्वेष-प्रतीकारादीनां सङ्केतः । एते अज्ञानदुराशाद्वेषादयः विषभूताः । एते सर्वदा अस्मान् संसारचक्रे भ्रामयन्ति । एतेभ्यः त्रिभ्यः विषेभ्यः यदि वयं दूरे भवेम तर्हि संसारचक्रात् मुक्तिः भवेत् । एतस्य परिज्ञानात् एव अस्माकम् उन्नतिः ।

दुःखस्य अन्त्यं परिकल्पयितुं शक्यम् इति अवगतिः एव तृतीयम् आर्यसत्यम् । जीवने याः आवश्यकताः परिदृश्येरन् तासां मूलम् अवगतं चेत् अपेक्षाः आशाः च क्षीणाः भवन्ति । यदा ताः क्षीणाः तदा अन्यैः सह कलहः, अन्येषां द्वेषः, असूया इत्यादयः दुर्बलाः भवन्ति । तस्मात् दुःखम् अपि समाप्तिं याति । सुखरूपेण भासमानाः भ्रमाः दूरीकृत्य अग्रे गमनं चिन्तनीयम् अस्माभिः । तदा तु अल्पेन एव श्रमेण वयम् उन्नतिमार्गे पदानि स्थापितवन्तः स्याम ।

मध्यममार्गाश्रयणम् इत्येतत् एव चतुर्थम् आर्यसत्यम् । अतिकठिनव्रतनियमोपेतं जीवनम् एकविधम् । स्वच्छन्दवृत्तिरूपं जीवनम् अपरविधम् । वस्तुतः उभयविधं जीवनम् अपि अप्रशस्तम् । तयोः मध्ये विद्यमानः प्रशस्तः मार्गः अनुसरणीयः अस्माभिः ।

तस्य मध्यममार्गस्य स्वरूपं किम् ? तदर्थम् अष्टौ मार्गाः निर्दिश्यन्ते बौद्धदर्शनेन । ते च - सम्यग्दृष्टिः, सम्यक्सङ्कल्पः सम्यग्वाणी, सम्यक्कर्म, सम्यगाजीविका, सम्यग्व्यायामः, सम्यक्स्मृति, सम्यक्समाधिः च इति । दुःखस्य निवृत्तये अपेक्ष्यन्ते एते ।

१. सम्यग्दृष्टिः - यत् वस्तु यथा स्यात् तत् तथैव ग्रहीतव्यम् । वस्तुतत्त्वमेव ग्रहीतव्यम् इति तात्पर्यम् । कामनाकारणतः, वासनाकारणतः, धारणाकारणतः वा अवगमने अन्यथाभावः भवितुम् अर्हति । जीवने वस्तुतत्त्वग्रहणम् अतिमुख्यम् । कार्यनिर्वर्तनसमये कार्यस्य वस्तुतत्त्वम् अवगतं चेदेव सुयोग्यः श्रमः  क्रियेत । अन्यथा तु श्रमस्य अल्पता आधिक्यं वा स्यात् । श्रमस्य अल्पतायां कार्यं न सिद्ध्येत् । आधिक्ये च व्यर्थता स्यात् । एवमेव सुखदुःखादीनां विषये अपि चिन्तनीयम् । व्यक्तीनाम् अवगमनविषये अपि एतत् एव अन्वेति । बहुभिः वेष-स्थान-वचनादिकं दृष्ट्वा आदरः अनादरः वा दर्श्यते । वस्तुतः तु तत्तज्जनस्य योग्यता सर्वादौ अवगन्तव्या, ततः तदुचितः व्यवहारः दर्शनीयः च । वस्तुतत्त्वावगमने श्रद्धाविश्वासादयः अपि सम्यग्दृष्टौ एव अन्तर्भवन्ति ।

२. सम्यक्सङ्कल्पः - कार्यसाधने, उत्तमजीवनयापनादिषु च सङ्कल्पस्य विशेषमहत्त्वं भवति । समुचितः सुदृढः सङ्कल्पः एव इष्टं साधयितुं समर्थः । यत् कर्तुं योग्यं स्यात् तस्य निर्वर्तने दृढाभिलाषः एव सङ्कल्पः नाम । सङ्कल्पसमये अहङ्कारादयः न भवेयुः । सङ्कल्पावसरे अहङ्कारादयः यदि स्युः तर्हि कार्यसाधनकाले मार्गस्य उचितानुचितताविवेकः एव विस्मृतः भवेत् ।

३. सम्यग्वाणी - वाणी कीदृशी भवेत् इति विषये प्रायः सर्वे जानन्ति एव । अन्तः बहिः च वाण्याः एकरूपता भवेत् । असत्यांशः क्वापि न स्यात् । यत् न कृतं तस्य गोपनाय, आलस्यादिकारणतः, अन्यस्य तोषणाय वा असत्यम् उच्यते क्वचित् । परिणामस्य अप्रियतां दृष्ट्वा अपि कदाचित् असत्यम् उच्यते । एतादृश्यः प्रवृत्तयः त्यक्तव्याः । वाणी मृद्वी स्यात्, प्रियहिता च स्यात्, सत्यात् अनपेता स्यात् च ।

४. सम्यक्कर्म - सत्कर्माणि एव करणीयानि । यत् हृदयेन अभ्यनुज्ञायेत तदेव आचरणीयम् । परिणामं विचिन्त्य एव कार्ये प्रवर्तनीयम् । आचारशुद्धिः जीवने अतिमुख्या । तत्र अल्पः कलङ्कः स्यात् चेदपि जीवनस्य प्रशस्तता अपगच्छति ।

५. सम्यगाजीविका - जीवनयापनाय काचित् वृत्तिः तु करणीया । वृत्तिचयनावसरे सम्यक् चिन्तनीयम् । स्वस्य योग्यतायाः अनुगुणा वृत्तिः एव चेतव्या । तदा एव तृप्तिः । धनसम्पादनमात्रोद्देशेन निन्द्या न्यायमार्गबहिर्भूता वा वृत्तिः न आश्रयणीया । कदाचित् अनन्यगतिकतया काचित् वृत्तिः अवलम्बनीया भवेत् । ततः पूर्णतृप्तिः यदि प्राप्येत तर्हि यतः तृप्तिः स्यात् तादृशेषु कार्येषु आत्मानं प्रवर्त्य (प्रतिफलापेक्षां विना प्रवर्तनं स्यात्) तृप्तिः प्राप्तुम् अपि शक्या । या वृत्तिः आश्रीयेत सा पूर्णेन मनसा करणीया । अन्यथा तु वृत्तिधर्मः पालितः न भवेत् ।

६. सम्यग्व्यायामः - भावात्मकचिन्तनं मनसि निधाय कार्ये प्रवर्तनीयम् । अस्माकं (नेत्यात्मकं वा) चिन्तनम् अस्माकं हानिं जनयेत् । अतः विश्वासपूर्णा दृष्टिः आत्मसात्करणीया अस्माभिः । प्रयत्नः अपि कार्यानुगुणः एव भवेत् । बाणप्रयोगावसरे ज्याकर्षणं बलप्रयोगः च क्रियते । तत्र यदि अल्पता स्यात् तर्हि बाणः लक्ष्यं न प्राप्नुयात् एव । यदि तदुभये आधिक्यं स्यात् तर्हि बाणः लक्ष्यम् अतीत्य गच्छन् लक्ष्यप्राप्तौ असफलः स्यात् । जीवने अपि एतादृशं कौशलम् आश्रयणीयम् अस्माभिः ।

७. सम्यक्स्मृतिः - यत् अवश्यं स्मर्तव्यं तत् कदापि न विस्मर्तव्यम् । यस्य स्मरणात् न किमपि प्रयोजनं तत् विस्मर्तव्यम् । किन्तु जनाः तु विस्मर्तव्यम् एव बहुधा स्मरन्तः स्मर्तव्यस्य विषये अधिकावधानम् अयच्छन्तः जीवने बहुधा परितपन्ति । काले स्मरणम् अपि अत्यावश्यकं जीवने ।

८. सम्यक्समाधिः - समाधिशब्देन तपः इत्यादिकम् अभिप्रेतम् । कायिकं वाचिकं मानसिकं चेति, सात्त्विकं, राजसं, तामसं चेति च तपसः त्रैविध्यम् उच्यते । भगवद्गीतायां तेषां लक्षणानि विस्तरेण उक्तानि । उत्कर्षहेतुके तपसि प्रवृत्तिः स्यात् अस्माकम् । ‘ध्येयमेव हि सर्वत्र ध्याता तल्लयतां गतः । पश्यति द्वैतरहितं समाधिः सोऽभिधीयते’ इति उच्यते गरुडपुराणे । (अध्या-२४०) अन्येषु अपि ग्रन्थेषु समाधिलक्षणं बहुधा उक्तम् अस्ति एव । सामान्यानां जीवने अपि तपसः समाधेः च कश्चन अंशः अवश्यमेव स्यात् ।

एतदस्ति चतुर्णाम् आर्यसत्यानां स्थूलं विवरणम् । एतानि एव तत्त्वानि अन्येषु दर्शनेषु ग्रन्थेषु च अन्यैः प्रकारैः, अन्यैः वाक्यैः च उक्तानि भवेयुः । तानि सर्वाणि ग्राह्याणि एव । एतादृशानां तत्त्वानाम् आचरणात् एव अस्माकं जीवनं सार्थकं स्यात् ।
