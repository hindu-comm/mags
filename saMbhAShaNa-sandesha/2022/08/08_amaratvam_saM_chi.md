+++
title = "08 अमरत्वम् * (सं) चिरञ्जीविशर्मा"

+++
**अमरत्वम् \* (सं) चिरञ्जीविशर्मा**

कश्चन राजा । अमरत्वं प्राप्तव्यम् इति तस्य महती इच्छा । तदर्थं कः उपायः इति सः सर्वदा चिन्तयति । सर्वान् सर्वदा तद्विषये पृच्छति च ।

कदाचित् कश्चन संन्यासी अवदत् - ‘‘कश्चन कूपः अस्ति । तस्य जलं पीतं चेत् अमरत्वं निश्चयेन प्राप्स्यते । किन्तु सः कूपः कुत्र अस्ति इति अहं न जानामि । भवता तस्य अन्वेषणं कारणीयम्’’ इति ।

![](magazine_images/img-1659240633Bal3.jpg)एतत् अङ्गीकृत्य राजा तादृशस्य अमृतत्वदायकस्य कूपस्य अन्वेषणाय सर्वासु दिक्षु भटान् प्रेषितवान् । भटाः सर्वत्र अन्वेषणं कृतवन्तः । अन्ते सः कूपः कुत्र अस्ति इति अंशः तैः ज्ञातः । ते प्रत्यागत्य राजानं तां वार्तां निवेदितवन्तः ।

एतां वार्तां श्रुत्वा राजा नितरां सन्तुष्टः । सः एकाकी तस्य कूपस्य उपसर्पणं कृतवान् । कूपात् जलम् उद्धृत्य सः जलं पातुम् उद्यतः । तावता समीपात् कश्चन ध्वनिः श्रुतः - ‘‘राजन् ! अलम् अनेन प्रयत्नेन । एतत् जलं मा पिब’’ इति ।

राजा परितः दृष्टिं प्रासारयत् । कूपसमीपे कश्चन काकः दृष्टः तेन । काकः अवदत् - ‘‘मया एव एतत् उक्तम्’’ इति ।

‘‘किमर्थम् एवं वदसि ? अमरत्वं प्राप्तुम् इच्छामि अहम् । अतः एव अत्र आगतं मया’’ - राजा उक्तवान् ।तदा काकः अवदत् - ‘‘मया अपि पूर्वम् अमरत्वम् इच्छता अस्य कूपस्य जलं पीतम् । ततः अमरत्वं तु प्राप्तम् । किन्तु इदानीं पश्चात्तापम् अनुभवामि । मम गृहजनाः, बान्धवाः, सुहृदः च दिवं गताः । कालः गतः । परिसरः परिवृत्तः । चिन्तनानि परिवृत्तानि । तथापि अहं तु अमरत्वं प्राप्य यथापूर्वम् एव अस्मि । मरणं मां न उपसर्पति । अहम् एकाकितां प्राप्य प्रतिदिनं रोदिमि । अमरत्वप्राप्त्या मया न किञ्चिदपि साधितम् इति विवेकः मयि उदितः । किन्तु मृत्युः मम समीपम् अपि न आगच्छति । मम दुःखस्य अन्त्यमेव नास्ति ।...’’

एतत् श्रुतवता राज्ञा विवेकः प्राप्तः । सः जलं तत्रैव पातयित्वा काकं नमस्कृत्य ततः प्रतिगतवान् ।
