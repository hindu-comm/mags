+++
title = "14 पितरं प्रति अभियोगा: - प्रशान्"

+++
# **पितरं प्रति अभियोगाः**

## - **प्रशान्त कुमार मण्डलः, ढाका, बाङ्ग्लादेशः, Email - prosantarumondol@gmail.com**

\[सुधीरस्य पिता क्रोधी आसीत् । स सर्वदा कुपितः सन् सुधीरं निन्दति स्म । स कदापि सुधीरं न शंसति स्म । ‘दोषं विना पिता माम् अताडयत्’ इति मन्यमानः सुधीरः पितरं प्रति आदरभाववान् न असीत् । स सर्वदा पितुः अनिष्टं कामयते स्म । किन्तु ....\]

![](magazine_images/img-1657092413Putakatha.jpg)

कस्याञ्चित् सामान्यायां नगर्यां सुधीरः निवसति । तस्य अस्ति एकः एव द्वादशवर्षीयः पुत्रः । पुत्रस्य नाम अस्ति वर्णः । अधुना वर्णः सप्तमे वर्गे पठति । सुधीरस्य पत्न्याः नाम कविता इति । सा सुन्दरी नास्ति; परन्तु गुणशीला । सा सर्वदा प्रसाधकं परिधरति । गृहे सा सर्वदा परिष्कृतेन वस्त्रेण शोभमाना तिष्ठति । सुधीरस्य वृत्तिः उत्तमा नास्ति ।
यद्यपि न्यूनं वेतनं, तथापि सुधीरः पत्न्या पुत्रेण च सह आनन्देन जीवनं निर्वहति ।

आ बाल्यात् पितरं प्रति सुधीरस्य बहवः अभियोगाः आसन् । सुधीरस्य पिता क्रोधी आसीत् । स सर्वदा कुपितः सन् सुधीरं निन्दति स्म । स कदापि सुधीरं न शंसति स्म । ‘दोषं विना पिता माम् अताडयत्’ इति मन्यमानः सुधीरः पितरं प्रति आदरभाववान् न असीत् । स सर्वदा पितुः अनिष्टं कामयते स्म । स यदा दशमवर्गस्य छात्रः असीत् तदा तस्य पिता पञ्चत्वं गतः । पितुः मृत्योः कारणतः यद्यपि जीवनयापनं महते कष्टाय आसीत्, तथापि सुधीरः तु ततः अतीव सन्तुष्टः अभवत् । तस्य मनसि पितरि काचित् अपि श्रद्धा न आसीत् ।

अधुना सुधीरस्य पुत्रः वर्णः भवति द्वादशवर्षीयः । एकदा सः मातरं \[सुधीरस्य पत्नीं कावितां\] स्पृष्टवान् - ‘‘मातः, किं मम पिता मयि स्निह्यति ?’’

एनं प्रश्नं श्रुत्वा कविता पृष्टवती - ‘‘किमर्थं भवति एषः प्रश्नः पुत्र ?’’

वर्णः उक्तवान् - ‘‘मित्रैः सह अहं यदा क्रीडन् आसं तदा पिता आगत्य माम् आहूतवान् । ‘गच्छ त्वम्, अहं किञ्चिदनन्तरम् आगच्छामि’ इति उक्तवन्तं मां कोपेन ताडितवान् सः । किमर्थं मातः, पिता मयि न स्निह्यति ? कः दोषः भवति मम ?’’ इति ।

कार्यालयात् आगतं पतिं सर्वं निवेदितवती कविता । तत् श्रुत्वा सुधीरः विस्मितः अभवत् । ‘‘अस्वास्थ्यात् त्रातुकामः अहम् आतपे क्रीडन्तं वर्णं निवारितवान् । किन्तु तत् अनवगच्छन् सः मयि कुप्यति इति तु अहो, आश्चर्याय’’ इति सः साश्चर्यम् अकथयत् ।

कस्मिंश्चित् दिवसे बहिर्भागात् आगत्य कवितां पृष्टवान् वर्णः - ‘‘मातः ! किमर्थं पिता मयि आदरं न वहति ?’’

माता पृष्टवती - ‘‘किम् अभवत् वत्स ! किमर्थम् एवं पृच्छसि ?’’

तदा वर्णः उक्तवान् - ‘‘क्रीडाङ्गणे बन्धुभिः सह क्रीडन्तं माम् आहूय पिता लगुडेन प्रहृतवान् । किमर्थं मातः, तथा करोति सः ?’’

यदा सुधीरः गृहम् आगतवान् तदा कविता तं पृष्टवती - ‘‘त्वं कथम् अद्य वर्णं प्रहृतवान् ?’’

सुधीरः उक्तवान् - ‘‘त्वं जानासि किं यत् अद्य सः बन्धुभिः सह धूमपानं कुर्वन् आसीत् !!....’’

अकस्मादेव तत्र आगतः वर्णः पितरं प्रति उक्तवान् - ‘‘त्वं मयि अल्पतया अपि न स्निह्यसि, अचिरादेव त्वं यमसदनं प्राप्नुयाः इति कामये ।’’

पुत्रस्य इदं वचनं श्रुत्वा झटिति स्वस्य मातुः समीपं गत्वा सुधीरः अपृच्छत् - ‘‘अयि मातः ! मम पिता मयि स्निह्यति स्म किम् ?’’

माता उक्तवती - ‘‘किमर्थम् एवं पृच्छसि ? तव पिता त्वयि बहुधा स्निह्यति स्म । त्वं यदा रुग्णः आसीः तदा तव पिता सर्वां रात्रिं यावत् जागरितः सन् त्वां सेवमानः अतिष्ठत् । त्वयि अभुक्ते सः कदापि किमपि न खादितवान् । पक्वेषु फलेषु प्राप्तेषु स्वादुः फलखण्डः तव कृते सर्वदा स्थापितः तेन । तव भविष्यं चिन्तयन् सः चिन्ताक्रान्तः अपि आसीत् ।..’’

मातुः इदं वचनं श्रुत्वा सुधीरः उच्चैः अरोदीत् । तस्य रोदनं निवारयितुं कोऽपि समर्थः न अभवत् ।

अधुना प्रत्यहम् आराध्यया देवतया सह पितरमपि पूजयन् सुधीरः वदति - ‘‘मयि प्रसीद पितः । पुनः एकवारं प्रत्यागच्छ । अश्रुवारिणा तव पादयोः क्षालनं कर्तुम् इच्छते मह्यं देहि दर्शनभाग्यम् । त्वां प्रति मम कोऽपि अभियोगः नास्ति इदानीम् ।....’


