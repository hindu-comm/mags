+++
title = "12 वाग्गेयकारः आर्.विश्वेश्वरन् *"

+++
# **वाग्गेयकारः आर्.विश्वेश्वरन्** **\* चारुदत्तः**

सङ्गीतक्षेत्रे गायकाः सन्ति बहवः । स्वीयेन कण्ठमाधुर्येण ते जनान् रञ्जयन्ति । अन्ये केचन सङ्गीतकृतिरचनाक्षेत्रे कृतपरिश्रमाः दृश्यन्ते । कृतिरचनार्थं तु सङ्गीतज्ञानम् इव भाषानैपुण्यम् अपि आवश्यकं विशेषतः । अतः सङ्गीतक्षेत्रे कृतिकाराः भवन्ति विरलाः । केचन तु गानक्षेत्रे कृतिरचनाक्षेत्रे चेति उभयत्रापि परिश्रमं कृत्वा स्वस्य सव्यसाचित्वं प्रमाणयन्ति । तादृशेषु अन्यतमः अस्ति मैसूरुनगरीयः आर्.विश्वेश्वरवर्यः । तदीयकृतीनां सङ्कलनस्य नाम ‘वाग्गेयविश्वेश्वरी’ इति । एतस्यां शताधिकाः सङ्गीतकृतयः सन्ति । तासु सप्तत्यधिकाः तु संस्कृतमय्यः एव ।



1931 तमे वर्षे लब्धजन्मा मान्यः विश्वेश्वरवर्यः इदानीम् अस्ति 91 वर्षीयः । आ बाल्यात् तेन सङ्गीते रुचिः ऊढा । सङ्गीतक्षेत्रे विविधान् प्रयोगान् कुर्वता अनेन अल्पे एव काले जनप्रियता प्राप्ता । गुरोः साहाय्यं विनैव वीणादिषु प्रावीण्यं संसाध्य अयं श्रोतॄन् आश्चर्यसागरे निमज्जितवान् । सार्धैकशतं सङ्गीतकृतीः रचितवता अनेन कृतिरचनायां संस्कृतप्रीतिः दर्शिता विशेषतः । अतः एव एतस्य सङ्गीतरचनासु संस्कृतरचनानाम् एव प्राधान्यं दृश्यते ।

मैसूरुविश्वविद्यालयस्य सङ्गीतविभागस्य प्राध्यापकत्वेन कार्यं कृत्वा निवृत्तिं प्राप्तवान् अयं विविधानां विश्वविद्यालयानाम् अध्ययनसमित्यादीनां सदस्यः अस्ति । असङ्ख्यानां सङ्गीतकार्यक्रमाणां द्वारा अनेन श्रोतारः रञ्जिताः । वीणावादने, गाने, कृतिरचनायां च अपूर्वं नैपुण्यं वहतः अस्य प्रशंसा बहुधा कृता अस्ति विद्वद्भिः ।

यस्य प्रतिभा अधिका स्यात् तं तु प्रशस्तयः अन्विष्य गच्छन्ति इत्यत्र न आश्चर्यम् । राष्ट्रपतिप्रशस्तिप्रभृतयः पञ्चविंशत्यधिकाः राष्ट्रप्रशस्तयः, ततोऽधिकाः राज्यप्रशस्तयः, अनेकाभिः संस्थाभिः कृतानि सम्माननानि च तेन प्राप्तानि सन्ति ।

अस्य द्वित्राः संस्कृतकृतयः यथा -

**गानप्रतिभारतिं भावये..**

भारतीं गागनप्रतिभारतीं भावये

नवरसालिभरित काव्यनाटकसङ्गीतप्रियाम्

॥ भारतीम् ॥

चारुवीणावदाननिरताङ्गुलिनखप्र-

भारतीं करधृतपुस्तकाक्षमालाभारतीम् ॥

सुरनरवन्दितां वाग्देवीं वरप्रदायिनीम् ।

परमज्योतीरूपाम्

अज्ञानतिमिरभञ्जनीम् ॥ भारतीम् ॥

सनातनीं वेदान्तप्रतिपाद्यां सुविद्याम् ।

अनादिनिधनां विधेः सृष्टिकार्यस्फूर्तिदाम् ॥

सुनादस्वरूपाम् आहतानाहतप्रेरणाम् ।

घनानन्ददायिनीं विश्वेश्वरीं

सकलकलाम् ॥ भारतीम् ॥

**पार्वतीं भजे...**

कैलासकेदारगौरवृषतुरङ्गसहिताम् ।

शैलेन्द्रतनयां पार्वतीं भजे निरन्तरं वराम् ॥

शूलायुधधरां जगद्भरां महिषासुरादिहराम् ।

नीलचिकुरां सुकरां सदयाम्

अपरां सुतरां भवभयहराम् ।

तारकासुरभञ्जनहेतुभूत-

कुमारजननप्रतीक्षणकृत् पुरन्दर ।

भारतीशादिसुरकाङ्क्षितशिवपरिणय-

पूरणीं विश्वेश्वरमनोहारिणीम् ॥

ताराधीशविभूषितमुकुटाम् ।

तारकहंसमन्त्रस्वरूपाम् ॥

नारायणीं त्रिपुरसुन्दरीम्

भूरादिचतुर्भुवनावनीम् ॥


