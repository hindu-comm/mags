+++
title = "07 तन्मेलनम् * मराठीमूलम् - अभिषे"

+++
# **तन्मेलनम्**

## **\* मराठीमूलम् - अभिषेक राऊत**

## **\* अनु - अमृतपुत्रः**

\[वितारकेन दत्तायाः खाद्यसूच्याः पृष्ठानि परिवर्तयन्ती कथानायिका भूतकालं प्राविशत् । महाविद्यालयकालः तया स्मृतः । अनुक्षणं बह्व्यः स्मृतयः प्रत्यक्षं जाताः इव ।.... \]

![](magazine_images/img-1657088831Katha(tanmelanam).jpg)

श्रोतृषु आसन् पञ्चसहस्राधिकाः तरुणाः तरुण्यः च । सर्वेषां यूनां हृद्यः गायकः, तस्य चत्वारः सहवादकाः च.... । आ गताभ्यः सार्धत्रिघण्टाभ्यः उन्मत्तवत् नृत्यन्तः आसन् सर्वे युवानः । उन्मत्तता आसीत् तस्य गीतानां, गिटार्-ड्रम्-प्रभृतीनां वाद्यानां, सङ्गीतस्य च । अन्तिमगीतस्य प्रारम्भात् पूर्वं गायकेन सः आहूतः । सोत्साहं चीत्कुर्वतः यूनः दृष्ट्वा गायकः अवदत् - ‘‘धन्योऽस्मि । सर्वमपि इदं भवतः प्रयत्नैः शक्यं जातम्’’ इति । क्षणार्धेन श्रोतृवर्गेण तस्य आयोजकस्य नाम्नः असकृत् घोषणाः कृताः । स तु सर्वान् दृष्ट्वा स्मयं दर्शितवान्, हस्तौ चालयित्वा सर्वान् अभिवाद्य ततः प्रस्थितवान् च । गायकः अन्तिमगीतस्य प्रारम्भम् अकरोत् ।

मञ्चस्य पृष्ठतः आगत्य घटीं दृष्ट्वा सः अचिन्तयत् - ‘अहो, सार्धैकघण्टात्मकः विलम्बः ! किं सा प्रतीक्षमाणा स्यात् तत्र ? आम् । निश्चयेन प्रतीक्षमाणा स्यात् । अद्य वस्तुतः एषः महत्त्वपूर्णः कार्यक्रमः, तथापि तया सह मेलितुं सज्जः अभवम् । तस्यै दत्तः समयः, मम कार्यं च इत्येतयोः मध्ये अद्य पुनः मम कार्यमेव विजयि जातम् । यद्यपि सार्धैकघण्टात्मकः विलम्बः, तथापि सा तत्र स्यात् एव ।....’

विचाररतेन तेन भ्रमणध्वनिः अपि न दृष्टः । बैकयानम् आरुह्य प्रस्थितवान् एव सः । गमनसमये ‘सा अद्यतनं मेलनं त्यक्त्वा नैव गमिष्यति’ इति मनसि एव उक्तवान् सः ।

\* \* \*

मुखे विलसता महता हास्येन सा स्वप्रकोष्ठं प्राविशत् । दर्पणस्य पुरतः स्थित्वा आत्मानं दृष्ट्वा च स्वयमेव सलज्जं हसितवती सा । ‘इतः चतुर्थे दिने मिलाव’ इति दिनत्रयात् पूर्वं तेन उक्तम् आसीत् । अपि च ‘आवाभ्यां द्वाभ्यामपि परस्परं किमपि महत्त्वपूर्णं वक्तव्यम् अस्ति’ इति लिखितम् आसीत् तेन पत्रे । तत् वाक्यं पञ्चाधिकवारं पठितं तया । मनसि विद्यमानं कथमिव ज्ञायेत तेन सर्वम् इति चिन्तनात् रोमाञ्चिता सा । ‘दिनत्रयं समाप्तम् अद्य । श्वः सायङ्काले मेलनार्थं गन्तव्यम्’ इति चिन्तयन्ती सा कपाटिकायां विद्यमानानि सर्वाणि वस्त्राणि पर्यङ्के क्षिप्तवती । पर्यङ्के वर्णोत्सवः इव भाति स्म । ‘तस्मै रोचमानेषु त्रिषु वर्णेषु वर्णद्वयं मयि अपि शोभते । (सर्वे वर्णाः मयि शोभन्ते इति तु अन्यत्) तयोः वर्णयोः षड्भिः छटाभिः युक्तानि दश वस्त्राणि सन्ति अत्र । तेषु एकं मया चेतव्यम्’ इति चिन्तयन्ती सा घण्टात्रयं यापयित्वा श्वस्तनीं वेशभूषां निश्चित्य एव बहिः आगतवती ।

अद्य कथमपि विलम्बः मास्तु इति विचिन्त्य समयात् पूर्वं सज्जा अभवत् सा । ‘तेन अपि समये आगन्तव्यं किल । मम कश्चन महाकार्यक्रमः अस्ति इति वदन् आसीत् सः । सम्पूर्णं दिनं तु दातुं न शक्नोति अयं जनः । सायङ्कालः कश्चन याचितः मया । तथापि कार्यक्रमं समाप्य आगच्छेयम् इति उक्तवान् सः । अद्य विलम्बं न कुर्यात् सः । अद्यतनमेलनात् च्युतः न भवेत् च’ इत्येवं चिन्तयन्ती सा कार्यानस्य द्वारम् उद्घाट्य अन्तः उपाविशत् । दर्पणे आत्मानं दृष्ट्वा अत्यन्तं प्रसन्ना अभवत् सा । यतः अद्यतनमेलनाय उत्कृष्टतया आत्मा सज्जीकृतः आसीत् तया ।

अपेक्षितसमये कार्यानम् उपाहारगृहस्य पुरतः स्थितम् । यानात् अवतीर्य सा अन्तः गत्वा उत्पीठिकाम् एकां निरचिनोत् । सः तु न आगतः आसीत् एव । सा उपविष्टवती । ‘कदा आगच्छेत् सः ? किञ्च आगच्छेत् उत न ?’ इति प्रश्नः पीडयति स्म ताम् । वितारकेन दत्तायाः खाद्यसूच्याः पृष्ठानि परिवर्तयन्ती सा भूतकालं प्राविशत् । महाविद्यालयकालः तया स्मृतः । अनुक्षणं बह्व्यः स्मृतयः प्रत्यक्षं जाताः इव ।

सः महाविद्यालये एव मिलितः आसीत् सर्वादौ । न, न । मिलितः विद्यालये एव, किन्तु मनः प्रविष्टवान् महाविद्यालयकाले । सर्वदा व्यस्तः भवति स्म सः । वदति स्म स्वस्य कार्यक्रमाणाम्, उपलब्धीनां, व्यस्ततानां च विषये एव । बहु किमपि निश्चितम् आसीत् तेन आयतिविषये, किं कदा कथं च प्राप्तव्यम् इत्यादि । मेलनानि यद्यपि भवन्ति स्म, तथापि विषयाः तु एते एव तस्य । तस्य दृष्ट्या एतानि मेलनानि अपि गोष्ठी इव आसन् । मेलनस्य अवधिः भुर्रर्र... इति समाप्यते स्म । तस्य आयुष्यस्य चित्रे सा स्वस्य स्थानम् अन्विष्यति स्म । सः तु निर्गच्छति स्म बैक्यानेन स्वदिशा ।

अद्य तेनैव बैक्यानेन गमनसमये सः अपि वेगेन भूतकालं गतः । रोचते स्म सा तस्मै आरम्भतः । किन्तु जीवनचित्रे सा कुत्र कथं वा स्थापनीया इति निर्णयो न भवति स्म । तस्य चित्रं तु स्पष्टम् आसीत् । ‘कार्यं, यशः, ध्येयम् इत्यादिषु सा कुत्र स्थापनीया ? किं सा पृष्ठभूमिः भवेत् ?’ नेच्छति स्म सः तथा । ‘मूलचित्रे एव सा स्थाप्येत चेत् किम् अहं तावन्तं समयं दातुं शक्नुयां तस्यै ? अथ कदाचित् स्वचित्रस्य स्थाने उभयोः चित्रस्य स्थापनं वरं भवेत् किम् ? भविष्यतः यशसः चित्रं लेखनीयं चेत् वर्तमानं चित्रं त्यक्तव्यम् एव किम् ?’ स्वस्य कालं सः केनापि सह विभक्तुं न इच्छति स्म ।

भूतकालात् वर्तमानकालं प्राप्य सा भविष्यतः विचारम् आरब्धवती । ‘येन सह जीवनं यापनीयं तस्य कार्यम् एव सपत्नीत्वेन मम पुरतः तिष्ठेत् किम् ? न इच्छामि अहं तद् ।’ सा तु चिन्तयति स्म - ‘तं केनापि सह विभक्तुं न शक्नोमि’ इति । मन्दं मन्दं तस्याः मुखस्य भावाः परिवृत्ताः । खाद्यसूचीपुस्तकं पीठे निधाय सा वितारकम् आहूतवती । ‘आर्डर्’ प्राप्येत इति मोहेन वितारकः अपि तस्याः समीपं गतवान् ।

अत्र एषः तु अधुना अपि न किमपि निर्णेतुं शक्तवान् । क्षणेन सः चिन्तयति स्म - ‘मम कार्यमेव मम प्रीतिविषयः । कार्ये यावत् प्रेम कुर्यां तावत् तस्यां कर्तुं न शक्ष्यामि ।...’ तदर्थमेव प्रत्येकस्मिन् मेलने सः कार्यविषये एव भाषते स्म लक्ष्यात् च्युतिः मा भूत् इति धिया । ‘किन्तु अद्य तथा न कुर्याम् । अद्य ‘आवयोः’ विषये एव वदेयम्’ इति चिन्तयन् सः उपाहारगृहं प्राप्तवान् अपि । तस्य नेत्रे तु ताम् एव अन्विष्यतः स्म ।

‘‘सर्वेभ्यः पुनः स्वागतं व्यावसायिकविश्रान्तेः अनन्तरम् । वयम् अत्र महाराष्ट्रीयस्य सुप्रसिद्धस्य उद्योजकस्य यशःप्रवासं तस्य मुखात् एव शृण्वन्तः स्मः’’ - साक्षात्कारकर्त्र्याः उद्घोषणेन एषः भानं प्राप्तवान् । बहुभ्यः वर्षेभ्यः पूर्वं जातस्य तस्य मेलनस्य कथां सः प्रकटतया कथयन् आसीत् ।

‘‘किं सा तत्र आसीत् ? भवतः प्रतीक्षायां किं सा उपविष्टा आसीत् उपाहारगृहे ?’’ - पृष्टवती साक्षात्कारकर्त्री । क्षणार्धेन भूतकालात् वर्तमानकालं प्राप्य मन्दस्मितं कृतवान् सः । कुशलव्यवसायी आसीत् इत्यतः सर्वमपि सः वदेत् इति तु न आसीत् । सर्वेषां पुरतः किं, कियत्, कथं च वक्तव्यम् इति विवेकः आसीत् तस्य ।

‘‘जीवितकाले कृतम् एकमपि मेलनं निष्फलं जातम् इति मम स्मरणे नास्ति । अतः तद् मेलनमपि...’’ इति वदन् अर्थपूर्णतया हसित्वा सः उक्तवान् - ‘‘प्रत्येकं यशस्विपुरुषस्य पृष्ठतः किञ्चन मेलनं भवति इति नूतनः कश्चन आभाणकः अस्माभिः स्रष्टव्यः स्यात्’’ इति ।

एतं कार्यक्रमं दृष्ट्वा सा दूरदर्शनं निर्वाप्य दैनन्दिनीं दृष्टवती । दीर्घकालानन्तरं सः तन्मेलनं स्मारितवान् आसीत् । पृष्ठचिह्नं सर्वदा तस्मिन् भवति स्म । तद्दिनम् उत्कीर्णम् आसीत् तया पृष्ठे हृदये च । मनसि एव पठितुम् आरब्धवती सा ।

‘‘...न अवगच्छामि स्म किं करणीयम् इति । तिष्ठानि उत गच्छानि ? सम्बन्धाः रक्षणीयाः चेत् सामञ्जस्यं तु अनिवार्यम् । सम्बन्धाः ‘बेलेन्स् शीट्’-सदृशाः भवन्ति । तस्य यद् यद् अप्रियं तत् सर्वं स्नेहेन पूरयित्वा सन्तुलनं साधनीयम् । पुनः तस्य लेखा न प्रष्टव्या । किम् एतद् कर्तुं शक्नुयाम् ?’’ इति ।

तावता तयोः दृष्टिमेलनं जातम् । धावन् इव आगत्य पुरतः आसन्दे सः उपविष्टवान् । सर्वदा इव सः एव बहु किमपि उक्तवान् । किन्तु अद्य आवयोः विषये एव उक्तवान् । तदा आरभ्य आवां परस्परम् आधिक्येन अवगमनं प्राप्तुं प्रयत्नम् आरब्धवन्तौ । तन्मेलनम् आवयोः भाविजीवनस्य आधारशिला जातम् । विलम्बेन आगतेन अपि तेन तन्मेलनं यशस्वि कृतम् आसीत् ।...’’

पठनसमये तस्य दूरवाणी आगता - ‘‘प्रिये ! रात्रिभोजनाय बहिः गच्छाव । यावत् अहं गृहं प्राप्नुयां तावता सज्जा भव’’ इति ।

दैनन्दिन्याम् अद्यतनदिनाङ्कं लिखित्वा सा सज्जताम् आरब्धवती । तन्मेलनम् एतन्मेलनं च । भेदः एषः एव यत् उपाहारगृहे स्थानं सः आरक्षितवान् अद्य । शाटिकां सः आनीतवान् । समयमपि सः एव पालितवान् । एतावतः परिवर्तनस्य कारणं नाम अधुना सा तस्य पत्नी आसीत् । सः पूर्णतया अङ्गीकृतवान् आसीत् यत् - ‘प्रत्येकं यशस्विपुरुषस्य पृष्ठतः किञ्चन मेलनं भवति’ इति ।
