+++
title = "16 वार्ताः"

+++
# **वार्ताः**

**राज्यस्तरीयसंस्कृतशास्त्रीयस्पर्धानाम् उद्घाटनकार्यक्रमः**

मार्च-सस्य दशमे दिनाङ्के तिरुपतिस्थे रा.सं. विश्वविद्यालये ऐषमः राज्यस्तरीयसंस्कृतशास्त्रीयस्पर्धानाम् उद्घाटनकार्यक्रमः (आन्ध्रतेलङ्गाणयोः) वाग्वर्धिनीपरिषदः द्वारा समायोजितः आसीत् । दीपप्रज्वालनपूर्वकं कार्यक्रमः समारब्धः । विश्वविद्यालयस्य शैक्षणिकसङ्कायप्रमुखः आचार्यः जि.एस्.आर्. कृष्णमूर्तिवर्यः स्वागतवचनानि व्याहरत् । कार्यक्रमेऽस्मिन् सारस्वतातिथिरूपेण आचार्यः को.रामसूर्यनारायणवर्यः उपस्थाय सर्वान् उदबोधयत् । कार्यक्रमस्य आध्यक्ष्यम् ऊढं कुलपतिना आचार्येण राधाकान्तठाकूरवर्येण । वाग्वर्धिनीपरिषदः संयोजकः डा. शिवरामभट्टः प्रास्ताविकवचनानि उक्तवान् । साहित्यविभागाध्यक्षः आराद्विद्याकेन्द्रनिदेशकश्च आचार्यः च. रङ्गनाथन् स्पर्धास्वरूपस्य विवरणम् अकरोत् । शिक्षाशास्त्रविभागस्य आचार्येण मुरलीधररावेण धन्यवादसमर्पणं कृतम् । कुलसचिवः कमाण्डर् (नि) चल्लावेङ्कटेश्वरः कार्यक्रमे उपस्थितः आसीत् । वाग्वर्धिनीपरिषदः अतिरिक्तसंयोजकः डा.उदयनहेगडे कार्यक्रमं निरवहत् । विश्वविद्यालयस्य शोधच्छात्राः शिक्षाचार्यच्छात्राश्च कार्यक्रमे उपस्थिताः  आसन् । दशमैकादशदिनाङ्कयोः अन्तर्जालमाध्यमेन एताः स्पर्धाः समायोजिताः । त्रिंशदधिकाः छात्राः अत्र स्पर्धासु भागम् अवहन् ।

**सोलापूरे सुभाषितस्पर्धायाः पारितोषिकवितरणम्**

मार्च-मासस्य द्वादशे दिनाङ्के सोलापूरजनपदस्य संस्कृतसुभाषितस्पर्धायाः पारितोषिकवितरणसमारम्भः हरिभाईदेवकरणप्रशालायां सम्पन्नः । कार्यक्रमस्य प्रारम्भः भारतमातुः पूजनेन जातः । प्रास्ताविके निखिलबडवेमहोदयेन सुभाषिताभियानस्य सम्भाषणवर्गस्य च महत्त्वं कथितम् । अतिथीनां परिचयम् आनन्दः कृतवान् । मुख्यातिथिः डॉ. महावीरशास्त्री प्रमाणपत्रं पदकं च दत्तवान् । तेन उक्तम् - ‘संस्कृतं सरस्वत्याः रूपम् अस्ति’ इति । अध्यक्षया स्मिताक्षीरसागरवर्यया सुभाषितानि कथम् अवगन्तव्यानि इति कथितम् । कार्यक्रमस्य सूत्रसञ्चालनम् आनन्दकुलकर्णिः, धन्यवादप्रदर्शनं माधुरीदेवगण च कृतवन्तौ ।

**बेङ्गलूरुनगरे वरथूरुभागबालकेन्द्रस्य वार्षिकोत्सवः**

बेङ्गलूरुनगरे वरथूरुभागबालकेन्द्रस्य वार्षिकोत्सवः बाललहरी अन्तर्जालमाध्यमेन 27.2.22 दिनाङ्के प्रवृत्तः । बालकेन्द्रे 56 छात्राः आन्तरजालमाध्यमेन सरलापरीक्षाः अपि लिखितवन्तः । नवत्यधिकाः बालाः, पञ्च ज्येष्ठाः च द्वादशानां शिक्षकाणां मार्गदर्शनेन कार्यक्रमं प्रस्तुतवन्तः । अत्र सर्वेभ्यः स्तरेभ्यः भागिनः कानिचन नाटकानि गीतानि नृत्यानि सम्भाषणं च दर्शितवन्तः । कार्यक्रमस्य निवेदनं बालाः एव कृतवन्तः । कार्यक्रमस्य मुख्यातिथिः आसीत् संस्कृतभारत्याः अ.भा.सङ्घटनमन्त्री श्री दिनेशकामतः । ‘संस्कृतस्य पुनरुज्जीवनाय कार्यकर्तारः स्वप्रेरणया कार्यं कुर्युः’ इति सः बोधितवान् । बालानां पोषकाः अपि आगत्य स्वीयान् अभिप्रायान् प्रकटितवन्तः ।

**उज्जयिन्यां सम्भाषणशिबिरम्**

उज्जयिन्यां म.पाणिनि.सं.वै.विश्वविद्यालयः, म.सान्दीपनि.रा.वे.विद्याप्रतिष्ठानम् इत्यनयोः संयुक्ताश्रये मार्च-मासस्य 14 दिनाङ्कतः एप्रिल्मासस्य 5 दिनाङ्कपर्यन्तं सम्भाषणशिबिरम् आयोजितम् । उद्घाटनसमारोहे आध्यक्ष्यं कुलपतिः विजयकुमारमेननवर्यः, मुख्यातिथित्वं ज्ञानविज्ञानसंवर्धनकेन्द्रस्य निदेशकः डॉ. मनमोहनोपाध्यायवर्यः च निरूढवन्तौ । प्राचार्येण अतिथीनां स्वागतं कृतम् । मुख्यातिथिः शास्त्राध्ययनात् प्राक् संस्कृतसम्भाषणे दक्षता परम् आवश्यकी वर्तते इति अवदत् । समापनसमारोहे अध्यक्षः आसीत् डॉ. मनमोहनोपाध्यायः । मुख्यातिथिरूपेण उपस्थितः आसीत् कुलसचिवः डॉ. दिलीपसोनीमहोदयः । कार्यक्रमद्वयस्य अपि सञ्चालनं डॉ. दिनेशचौबेमहोदयेन, धन्यवादार्पणं डॉ. पतञ्जलिपाण्डेयवर्येण च कृतम् । अवसरेऽस्मिन् विद्यालयस्य अध्यापकाः, सामाजिकाः, छात्राश्च उपस्थिताः आसन् ।

**उज्जयिन्यां पाणिनिविश्वविद्यालये पूर्वच्छात्रसम्मेलनम्**

उज्जयिन्यां महर्षिपाणिनिसंस्कृतवैदिकविश्वविद्यालये एप्रिल्मासस्य चतुर्थे दिनाङ्के विश्वविद्यालयस्य प्रथमं पूर्वच्छात्रसम्मेलनम् आयोजितम् । अस्य उद्घाटनसमारोहे अध्यक्षरूपेण विश्वविद्यालयस्य कुलपतिः आचार्यः विजयकुमारमेननवर्यः समुपस्थितः आसीत् । प्रास्ताविकीयं स्वागतभाषणञ्च छात्रकल्याणाधिष्ठात्रा डॉ. शुभंशर्ममहोदयेन कृतम् । तदनु पूर्वच्छात्रपरिषत् निर्मिता । तत्र अध्यक्षोपाध्यक्षसचिवसहसचिवकोशाध्यक्षादयः चिताः । कुलपतिः परिषदः सदस्यान् अभिनन्दितवान् । सम्मेलनेऽस्मिन् विश्वविद्यालयस्य सर्वे विभागाध्यक्षाः, आचार्याः, छात्राश्च उपस्थिताः आसन् । कार्यक्रमस्य सञ्चालनं शुभम्गहलौतमहोदयेन, धन्यवादार्पणं तुलसीदासपरोहामहोदयेन च कृतम् ।

**भोपाले नाट्यमहोत्सवः**

केन्द्रीयसंस्कृतविश्वविद्यालयेन त्रिदिवसीयः नाट्यमहोत्सवः भोपाले कृतः । दूरदर्शने प्रकाशितायाः महाभारतमालिकायाः कृष्णपात्रं निरूढवान् श्री नितीशभारद्वाजः अस्य उद्घाटनं विहितवान् । कार्यक्रमे के.सं.विश्वविद्यालयस्य कुलपतिः आचार्यः श्रीनिवासवरखेडी, पा.सं.विश्वविद्यालयस्य कुलपतिः प्रा. विजयकुमारः, महोत्सवस्य संयोजकः प्रा. रमाकान्तपाण्डे, भोपालपरिसरस्य निदेशकः प्रा. जि. भानुमूर्तिः च उपस्थिताः आसन् । समापने मध्यप्रदेशसर्वकारीयः मन्त्री ओमप्रकाशसकलेवा उपस्थितानां मार्गदर्शनं कृतवान् । म.सा.रा.वे.वि.प्रतिष्ठानस्य सचिवः श्री विरूपाक्षजड्डिपालः अपि स्वविचारान् प्रस्तुतवान् ।

**हेब्बाळभागे गृहे गृहे रामायणम्**

बेङ्गळूरुनगरे हेब्बाळभागे एप्रिल्मासस्य चतुर्थे दिनाङ्के रामायणपारायणस्य समारोपः प्राचलत् । 36 मातरः आवर्षं रामायणं पठितवत्यः । कार्यक्रमे 60 जनाः सम्मिलिताः । संस्कृतभारत्याः प्रान्तगणीयः उमामहेश्वरः रामायणविषये उक्तवान् । प्रश्नोत्तरावधिः अपि तत्र आसीत् । कर्णाटकदक्षिणप्रान्तस्य कोषप्रमुखः एम्.एन्.देसायिमहोदयः अपि उपस्थितः आसीत् ।

**अ.सं.शि.योजनायाः शिक्षकप्रशिक्षणवर्गस्य उद्घाटनम्**

बेङ्गलूरुनगरस्थे स्वामिनारायणगुरुकुले केन्द्रीयसंस्कृतविश्वविद्यालयस्य अनौपचारिकसंस्कृतशिक्षकाणां प्रशिक्षण-वर्गस्य उद्घाटनकार्यक्रमः माचर्मासस्य 30 दिनाङ्के अभवत् । अस्मिन् कार्यक्रमे विविधप्रदेशेभ्यः समागताः उपाशीताः प्रशिक्षणार्थिनः भागम् अगृह्णन् । चाणक्यविश्वविद्यालयस्य उपकुलपतिः प्रो. के.वी.राजूवर्यः मुख्यातिथिरूपेण उपस्थाय कार्यक्रमस्य उद्घाटनम् अकरोत् । सः चाणक्यविश्वविद्यालयस्य विषये शोधप्रविधिविषये च विशेषमार्गदर्शनम् अपि अकरोत् । सारस्वतातिथिरूपेण उपस्थितः आसीत् सम्भाषणसन्देशस्य सम्पादकः श्रीजनार्दनहेगडे । अयं स्वोद्बोधने शिक्षकाणां मूलध्येयं स्मारितवान् । उद्घाटन-कार्यक्रमेऽस्मिन् केन्द्रीयसंस्कृतविश्वविद्यालयस्य कुलपतिः प्रा. श्रीनिवासवरखेडीवर्यः आध्यक्ष्यं निरवहत् । सः सर्वान् भाविशिक्षकान् प्रोत्साहयन् जह्नुव्रतिनः भवेम इति समस्मारयत् । प्रास्ताविकं प्रास्तुतवान् प्रा. वाई.एस्.रमेशवर्यः । कार्यक्रमेऽस्मिन् अस्यैव गुरुकुलस्य पूज्याः सत्सङ्गस्वामिनः, दर्शनसंस्कृतमहाविद्यालयस्य निदेशकः डा. भा.वं.रामप्रियः च आशीर्वचनानि प्रायच्छन् । अतिथीनां परिचयं कृतज्ञताप्रकटनं च अकरोत् मुक्तस्वाध्यायपीठस्य निदेशकः डा.रत्नमोहनझावर्यः । अ.सं.शि.योजनायाः सप्त शिक्षकाः सहप्रशिक्षकत्वेन उत्तरदायित्वं निर्वहन्ति । कार्यक्रमे उपशताः जनाः उपस्थिताः आसन् । अयं शिक्षकप्रशिक्षणवर्गः मार्चमासस्य 30 दिनाङ्कतः एप्रिल्मासस्य 21 दिनाङ्कपर्यन्तं प्रचलिष्यति ।

**विजयनगरभागे वसन्तशिबिरम्**

बेङ्गलूरुनगरे विजयनगरभागे वसन्तशिबिरं 6.4.22 तः 11.4.22 पर्यन्तं नागरभाविप्रदेशे स्थितायां सैंटसोफियाशालायां सुसम्पन्नम् । शिबिरस्य उद्घाटनं शालायाः उपप्राचार्या श्रीमती वाणीमहोदया, प्रास्ताविकभाषणं श्रीमती डा. भाग्यलक्ष्मीः च कृतवत्यौ । शिबिरेऽस्मिन् छात्राः सम्भाषणं, चित्रकलारचनं, योगासनं, क्रीडाः, गीतगानं, सुभाषितानि, कथाः च अधीतवन्तः । शिक्षिकाः आसन् मधुश्रीः, पुष्पा, मेघना, प्रभा, चन्दना च । समारोपे डा. सचिनकठाळे प्रास्ताविकभाषणं कृतवान् । शालानिदेशकः श्री योगेशमहोदयः अध्यक्षभाषणं कृतवान् । श्रीशः स्वागतं व्याहृतवान् । मधुश्रीः कार्यक्रमनिर्वहणं कृतवती । पुष्पा धन्यवादम् अर्पितवती । छात्राः मनोरञ्जनकार्यक्रमान् प्रस्तुतवन्तः ।

**अक्षरपक्षतः ग्रीष्मवर्गः आरब्धः**

एप्रिल्मासस्य 11 दिनाङ्कतः ‘संस्कृतं पठाम’नामकः बालानां विशिष्टः ग्रीष्मवर्गः अक्षरपक्षतः आरब्धः । चतुर्थकक्षातः नवमकक्षापर्यन्तानां बालानां कृते स्तरत्रये अयं वर्गः प्रचलति । अष्टोत्तरशतं छात्राः पञ्जीकृत्य सोत्साहं वर्गे भागम् ऊढवन्तः । दशदिनात्मकवर्गे विमला, तेजस्विनी, शुभा, स्वातिरेखा, शालिनी, वेणुगोपालः च मार्गदर्शनं कुर्वन्ति ।
सम्भाषणगीतकथाश्लोकव्याकरणबोधकः अयं वर्गः बहूनां छात्राणाम् उपकारकः भविष्यति । अनुवर्तनशिक्षणरूपेण सरलपरीक्षास्वीकरणार्थं प्रेरणादायकः च भवेत् ।

**अक्षरभवने सम्भाषणशिबिरम्**

बेङ्गलूरुनगरे अक्षरभवने मार्चमासस्य 21 दिनाङ्कतः 30 दिनाङ्कपर्यन्तं सम्भाषणशिबिरं प्राचलत् । 18 शिक्षार्थिनः शिबिरे भागम् अवहन् । अस्य समारोपकार्यक्रमे श्रीमती लीलावतीवर्या उपस्थाय उद्बोधकानि वचनानि उक्तवती । श्रीमती उषाराणिभगिनी शिबिरम् एतत् अचालयत् ।

**गुर्जरे सुवर्णचन्द्रकप्रदानसमारेहः**

मार्चमासस्य 20 तमे दिनाङ्के गुजराते अहमदाबादनगरे ‘हठीसिंहवाडी’जैनमन्दिरे पूज्यानां विजयशीलचन्द्रसूरिमहाभागानां प्रेरणया हेमचन्द्रसुवर्णचन्द्रकप्रदानसमारोहः सुसम्पन्नः । गुर्जरानुवादकाय डा.विजयपण्ड्यामहाभागाय पूज्यैः सुवर्णचन्द्रकप्रदानं कृतम् । एतदवसरे स्वानुभवान् उपवर्ण्य पण्ड्यमहाभागेन कृतज्ञता ज्ञापिता । अवसरेऽस्मिन् डा. रघुवीरचौधरिवर्याय अपि गौरवम् अर्पितम् । गुर्जरविश्वकोषसम्पादकेन डा.कुमारपालदेसायिवर्येण रघुवीरवर्यस्य गुणमीमांसा कृता । अन्ते विजयशीलचन्द्रसूरिवर्यैः आशीर्वचांसि उक्तानि । समारोहेऽस्मिन् डा.विजयपण्ड्यावर्येण लिखिताः अनूदिताः सम्पादिताः च रामायणसम्बद्धाः ग्रन्थाः लोकाय अर्पिताः ।

**रामायणपारायणम्**

भगवान्दास-आदर्शसंस्कृतमहाविद्यालयः, केन्द्रीयसंस्कृतविश्वविद्यालयः (देहली) इत्यनयोः संयुक्ताश्रये 12.4.22 दिनाङ्के रामनवमीतः हनुमज्जयन्तीं यावत् प्रचलतः रामायणपारायणस्य अङ्गतया सुन्दरकाण्डस्य 68 सर्गाः पठिताः । अवसरेऽस्मिन् प्राचार्यः डा. व्रजेन्द्रकुमारसिंहदेवः, अन्ये बहवः विद्वांसः च समुपस्थिताः आसन् ।

**मङ्गलूरुनगरे सम्भाषणशिबिरम्**

4.4.22 तः 12.4.22 पर्यन्तं मङ्गलूरुनगरे रामकृष्णाश्रमे मङ्गलूरीयसंस्कृतभारतीशाखासहभागेन आश्रमस्य विद्यार्थिनां कृते सम्भाषणशिबिरं प्राचलत् । समारोपसमारम्भे मङ्गलूरुरामकृष्णमठस्य अध्यक्षः प.पू श्री जितकामानन्दमहाराजः अध्यक्षस्थानम् अलङ्कृत्य अनुगृहीतवान् । विद्यार्थिनिलयपालकः श्री रघुरामानन्दमहाराजः, रामकृष्णमठस्य प्राक्तनविद्यार्थिपरिषदः अध्यक्षः श्री राजगोपालभट्टः, मङ्गलूरुविभागसंयोजकः श्री के.वि. सत्यनारायणः, शिबिरशिक्षकः श्री रविशङ्करहेगडे, आश्रमस्य छात्राः शिष्याः च उपस्थिताः आसन् ।

**ठाणेनगरे रामायणपारायणसमारोपः**

गतवर्षे रामनवमीदिने आरब्धः रामायणपारायणस्य उपक्रमः ठाणेनगरे तत्परिसरे च निवसद्भिः कार्यकर्तृभिः नियतरूपेण चालितः । पारायणस्य समापनकार्यक्रमः माचर्मासस्य नवमे दिनाङ्के वृन्दावनसेवासङ्घे सुसम्पन्नः । वृ.से.सङ्घस्य सचिवः हरिहरन्महोदयः, जनपदसंयोजकः नारायणमहोदयः नगरसंयोजकः महेशपरळकरः च उपस्थिताः आसन् । विजयः, शिरीषा, प्रभा, गीता, डा. कमल, सुचिता, अरुणा, उषा, स्मृतिः च एतैः पारायणकर्तृभिः उपस्थाय श्रीरामपूजनं, सर्गपठनं, गीतगानं, नीराजनं, रामायण-पारायणस्य अनुभवकथनं चापि कृतम् । उषा-अनन्तमहोदया कार्यक्रमस्य आयोजनं सञ्चालनं च कृतवती ।

**ठाणेनगरे नववर्षस्वागतयात्रा**

एप्रिल्मासस्य द्वितीये दिनाङ्के गुढीपाडवादिने ठाणेनगरे कौपीनेश्वरमन्दिरन्यासेन आयोजितायां नववर्षस्वागतयात्रायां संस्कृतभारत्याः चित्ररथस्य सहभागः आसीत् । अस्माकं कार्यकर्तारः प्रातः पारम्परिकवेषभूषायात्रायां सहभागम् अकुर्वन् । नूतनतया आरब्धस्य बालकेन्द्रस्य छात्राः अपि सोत्साहम् उपस्थिताः । जनपदसंयोजकस्य महेशपरळकरमहोदयस्य संस्कृतकुटुम्बम् उपस्थितम् । रथे निरन्तरं संस्कृतनीराजनं, गीतानि, घोषणाः च प्राचलन् । मार्गे कार्यकर्तारः पत्रकवितरणेन सह संस्कृतोपक्रमाणां विषये कथनम् अपि अकुर्वन् । कोङ्कणप्रान्तसम्पर्कप्रमुखेण हरेशमहोदयेन सह मान्यस्य अ.भा.प्रचारप्रमुखस्य शिरीषभेडसगावकरस्य उपस्थित्या सर्वैः इतोऽपि ऊर्जा प्राप्ता ।


