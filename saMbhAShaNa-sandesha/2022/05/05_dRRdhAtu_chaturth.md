+++
title = "05 ‘दॄ’धातु: चतुर्थगणीय: अपि"

+++
# **‘दॄ’धातुः चतुर्थगणीयः अपि**

शिष्यः - श्रीमन् ! दीर्यते इति रूपं कस्य धातोः ?

आचार्यः - दॄ भये (दरति) इति भ्वादिगणीयः । दॄ विदारणे (दृणाति) इति क्रयादिगणीयः । उभयोः अपि कर्मणि रूपं ‘दीर्यते’ इति । तत्र ‘दॄ’धातुः भ्वादौ (घटादौ) अस्ति इति क्षीरस्वामी, देवः, धनपालः इत्यादयः अभिप्रयन्ति । किन्तु कौमदीकारः तु अमुं धात्वन्तरं न मन्यते । क्रयादौ पठितस्य विदारणार्थकस्य मित्त्वार्थं घटादिषु पाठः इति तस्य मतम् । तथा सति भयार्थे णिचि मित्त्वे ‘दरयति’ इति रूपम् । तद्भिन्नार्थे ‘दारयति’ इति रूपम् ।

शि - कर्तरि ‘दीर्यते’ इति रूपम् अस्ति किम् ?

आ - दीर्यते इति कर्मकर्तरि इति वदति धातुपारायणम् । (हेमचन्द्राचार्यविरचितः धातुपाठः अयम् ।)

शि - कर्मकर्तरिप्रयोगो नाम ?

आ - सौकर्यातिशयं द्योतयितुं कर्तृव्यापारः यदा न विवक्ष्यते तदा कारकान्तराणि अपि कर्तृसंज्ञां लभन्ते । तेन पूर्वं करणादिसत्त्वे अपि सम्प्रति कर्तृत्वात् कर्तरि लकारः । साधु असिः छिनत्ति, काष्ठानि पचन्ति, स्थाली पचति इत्यादीनि उदाहरणानि । यत्र कर्मणः कर्तृत्वविवक्षा तत्र कर्मकर्तरिप्रयोगः सम्भवति । पच्यते ओदनः, भिद्यते काष्ठम् इत्यादीनि उदाहरणानि । एवमेव ‘दीर्यते काष्ठं स्वयमेव’ इति प्रयोगः अपि भवितुम् अर्हति ।

शि - शुद्धे कर्तरि दीर्यते इति रूपं नास्ति किम् ?

आ - धातुपाठेषु क्वापि तादृशः धातुः (चतुर्थगणीयः श्यन्विकरणः) न दृश्यते । तथापि तादृशस्य धातोः सत्ता अभ्युपगन्तव्या इति भाति ।

शि - किं तत्र प्रमाणम् ?

आ - प्रयोगाः एव । तथा हि कुमारसम्भवे कालिदासः प्रयुङ्क्ते - ‘तदिदं गतमीदृशीं दशां न विदीर्ये कठिनाः खलु स्त्रियः’ (5.4) इति । ‘अत्र कर्तरि लट्’ इति मल्लिनाथः । तस्मात् सिद्ध्यति यत् ‘दॄ’धातोः दिवादित्वं मल्लिनाथस्यापि सम्मतम् इति ।

शि - किं सः धातुः आत्मनेपदी इति वक्तव्यं भवेत् ?

आ - प्रायः उभयपदिता अभ्युपगन्तव्या स्यात् । यतः परस्मैपदिप्रयोगाः अपि केचन दृश्यन्ते । तद्यथा -

- - पर्वताः अपि दीर्येयुः किं पुनर्युधि राक्षसाः । - रामायणम् 5.58 - - नेमिघोषैः रथानां च दीर्यतीव वसुन्धरा । - महा.भीष्म.6.18 - - तस्य स्मृत्वाद्य सुभृशं हृदयं दीर्यतीव मे । - महा.आरण्यक 6.4 - - दृष्टिर्भ्राम्यति मेऽतीव हृदयं दीर्यतीव च । - महा.आदि.53.21

शि - अस्य धातोः सत्ताविषये अन्यानि अपि प्रमाणानि सन्ति किम् ?

आ - वाचस्पत्यकोषे अस्य सत्ता परस्मैपदिता च अङ्गीक्रियते । आप्टेकोषे अपि अस्य दिवादित्वम् अङ्गीक्रियते । ‘दिवादौ अपि अयं पठ्यते अन्यैः’ इति वदति धातुपारायणम् । तस्मात् ‘दॄ’धातुः चतुर्थगणीयः अपि कश्चित् अस्ति इति सिद्ध्यति
