+++
title = "15 डी.पि.टी.ज्वर:, * डा. आनन्द: स"

+++
# **डी.पि.टी.ज्वरः,** **\* डा. आनन्दः सि.आर्, बेङ्गलूरु**

मम पुत्री धात्री । सप्तवर्षदेशीया बाला सा । प्रथमकक्षायाम् अध्ययनं तस्याः । कदाचित् शालायां कक्ष्याध्यापिका सूचितवती यत् श्वः सर्वेभ्यः छात्रेभ्यः निःशुल्कं ‘डी.पी.टी.’नामकं रोगनिरोधकसूच्यौषधं दीयते इति । तत् श्रुत्वा गृहम् आगता धात्री म्लानवदना एव आसीत् । सर्वेषां छात्राणां निमित्तं ‘कोरोना’कारणतः अन्तर्जालमाध्यमेन कक्ष्याः याः प्रवर्तन्ते तन्निमित्तं रचिते ‘व्हाट्स् अप्’गणे अपि सः विषयः सूचितः आसीत् । तद् दृष्टवती मम पत्नी पुत्रीम् उक्तवती - ‘अस्य स्वीकारः बालानाम् आरोग्यदायकः भवति’ इति । मम आगमनात् परं सा माम् असूचयत् अमुं विषयम् । ममापि अभिप्रायः आसीत् यत् तस्य स्वीकारः स्वास्थ्यरक्षणाय इति । किन्तु पुत्री अवदत् - ‘‘अहं सूच्यौषधं नैव स्वीकरोमि’’ इति । औषधस्वीकारस्य आवश्यकतां ताम् अवगमयितुं प्रयासः कृतः मया ।

![](magazine_images/img-1657092622Smaram.jpg)

सा स्पष्टं सूचितवती - ‘‘सूच्यौषधस्वीकारः यदि अनिवार्यः तर्हि भवान् मया सहैव भवेत्’’ इति । यतः सा ‘व्याक्सिनेशन्’नामकं सूच्यौषधं यदा यदा स्वीकृतवती तदा तदा अहमेव तया सह स्थित्वा तस्याः सान्त्वनं विहितवान् आसम् । अस्याः चर्चायाः अर्धघण्टाभ्यन्तरे धात्र्या ज्वरबाधा प्राप्ता । शरीरं वर्धितौष्ण्यम् अभवत् । ‘ज्वरपीडिता इयं शालां कथं वा गच्छेत् ? अतः श्वः शालां नैव गच्छतु इयम्’ इति आवां पितरौ निर्णीतवन्तौ ।

अनन्तरदिने सा विश्रान्तिं स्व्यकरोत् । सायङ्कालसमये पुनरपि ‘डि.पि.टि.सूच्यौषध’विषये चर्चा आरब्धा । समानायाः कक्षायाः अपरस्मै विभागाय सूच्यौषधं दीयते इति ज्ञातम् । ‘यदि अस्याः आरोग्ये प्रगतिः भवेत् तर्हि अन्यस्य विभागस्य सूच्यौषधदानसमये वा सम्प्रार्थ्य अस्यै औषधं दापनीयम्’ इति विचारं तस्याः माता उपस्थापितवती ।

तावता मया ज्ञातम् आसीत् यत् धात्र्याः ज्वरसम्भवः सूच्यौषधमूलकः इति । अतः मया स्पष्टोक्तिभिः सूचितम् - ‘विरामावसरे विरामं स्वीकृत्य वा अहमेव औषधं दापयिष्यामि’ इति । शयाना मम पुत्री अपि एतत् अशृणोत् एव । समाहितमनस्कायाः तस्याः ज्वरः घण्टाभ्यन्तरे अपगतः एव !!!


