+++
title = "09 उपायचतुर: सङ्कनायक: * (सं) तीर"

+++
# **उपायचतुरः सङ्कनायकः**

## **\* (सं) तीर्थरामः**

![](magazine_images/img-1657091009Bal1.jpg)षोडशशकतस्य मध्यभागे प्रवृत्ता घटना एषा । केळदिसंस्थानस्य राजा सङ्कनायकः काशीस्थस्य विश्वनाथस्य महाभक्तः । अन्यमतीयानां दुराक्रमणकारणतः विश्वनाथमन्दिरम् उद्ध्वस्तं, विश्वनाथस्य पूजा स्थगिता च आसीत् । एषा घटना सङ्कनायकं तुदति स्म विशेषतः । देशस्य दक्षिणकोणे स्थितस्य लघुसंस्थानस्य मुख्यः सः कथं वा शक्तिबलेन काशीम् अन्यमतीयात् मुक्तां कृत्वा विश्वनाथपूजां व्यवस्थापयितुं शक्नुयात् ? अतः सः सङ्कल्पितवान् - एतदर्थम् उपायमार्गः आश्रयणीयः इति । अतः सः राज्यम् अनुजाधीनं कृत्वा काषायवस्त्रं धृत्वा देहलीं प्रति प्रस्थितवान् । देहल्याम् अकबरस्य प्रशासनम् आसीत् । अकबरस्य सेनापतिः अङ्कुशखानः मतान्धः महापराक्रमी च । सः दुर्गद्वारे खड्गमेकम् उत्तोल्य घोषितवान् आसीत् - यः आत्मानं खडयुद्धनिपुणं मन्येत सः मया सह युद्धं कुर्यात् इति । देहलीं गतः सङ्कनायकः घोषितवान् - अहम् अङ्कुशखानेन सह खडयुद्धं कर्तुं सज्जः इति ।

अनन्तरदिने अकबरस्य सम्मुखे तयोः खड्गयुद्धाय व्यवस्था कृता । सङ्कनायकः महत् कौशलं प्रदर्शयन् अल्पे एव काले अङ्कुशखानस्य शिरश्छेदमेव अकरोत् । सेनापतिः हतः इति दुःखम् अनुभवन् अपि अकबरः सङ्कनायकस्य धैर्यं खडयुद्धकौशलं च दृष्ट्वा सन्तोषं प्रकटयन् तस्मै उपायनानि दातुम् उद्यतः । तत् निराकुर्वन् सङ्कनायकः अवदत् - ‘‘एतानि मास्तु मह्यम् । अहं काश्यां विश्वनाथस्य पूजां व्यवस्थापयितुम् इच्छामि । तदर्थम् अनुज्ञा देया’’ इति । अकबरः सहर्षम् अनुज्ञां दत्तवान् ।

ततः काशीं गतः सङ्कनायकः विश्वनाथस्य पूजायाः पुनः आरम्भाय योग्यां व्यवस्थां परिकल्पितवान् । गङ्गातीरे स्थितानां स्नानघट्टानां, तीर्थानाम्, अनेकेषां देवालयानां च उद्धारं कृत्वा सुदूरस्थेभ्यः प्रदेशेभ्यः आगच्छतां भक्तानां कृते अनेकविधाः व्यवस्थाः उपकल्पितवान् ।

काशीतः सुदूरे स्थित्वा अपि स्थगितायाः विश्वनाथपूजायाः व्यवस्थायाः पुनरपि आरम्भम् उपायेन साधितवतः सङ्कनायकस्य प्रयासः नितरां स्तुत्यः एव ननु ?


