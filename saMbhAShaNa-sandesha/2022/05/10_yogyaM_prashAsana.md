+++
title = "10 योग्यं प्रशासनम् * (सं) मञ्जुन"

+++
# **योग्यं प्रशासनम्** **\* (सं) मञ्जुनाथ ए.एन्.**

एकदा संन्यासी कश्चन स्वशिष्यैः सह प्रस्थितवान् । प्रयाणावसरे ते सर्वे तत्त्वशास्त्रम् अधिकृत्य चर्चां कुर्वन्तः आसन् । चर्चायां मग्नाः ते अजानन्तः एव किञ्चन श्मशानं प्राविशन् ।

तत्र काचित् स्त्री उच्चैः रुदती संन्यासिना लक्षिता । ताम् उपसर्प्य संन्यासी पृष्टवान् - ‘‘आर्ये, किमर्थं रोदिति भवती ? का समस्या भवत्याः ?’’ इति ।

![](magazine_images/img-1657091191Bal2.jpg)

‘‘मम कष्टं किमिति वर्णयानि ? ह्यः एव मम पतिः, श्वशुरः, श्वश्रूः, एकमात्रं पुत्रः च मृत्युवशीभूताः । भाग्यहीना अहम् एका एव जीवामि’’ इति रुदती एव अवदत् सा महिला ।

‘‘एतादृश्याः हीनस्थितेः कारणं किम् ?’’ - सः संन्यासी तां सान्त्वयन् अपृच्छत् ।

‘‘कश्चित् क्रूरः व्याघ्रः । तेन मम परिवारसदस्याः, अन्ये केचन ग्रामजनाः च निष्ठुरतया भक्षिताः’’ - सा प्रत्यवदत् ।

तदा शिष्येषु कश्चन पृष्टवान् - ‘‘आर्ये ! सः क्रूरः व्याघ्रः अग्रे पुनः अपि ग्रामजनान् भक्षयेत् एव । एवं तर्हि किमर्थं भवन्तः एतं प्रदेशं परित्यज्य अन्यत् स्थानं न गच्छेयुः ? तस्मै नरभक्षकाय व्याघ्राय किमर्थं भवद्भिः आहारैः भाव्यम् ? ग्रामारण्यात् अनन्तरं स्थिते राज्ये वासः कर्तुं शक्यः ननु ?’’ इति ।

तदा सा अवदत् - ‘‘किमर्थं देशत्यागः चिन्त्येत मया मद्ग्रामवासिभिः च ? एतस्य प्रदेशस्य राजा सज्जनः धर्मिष्ठः प्रजानुरागी च । प्रजानां सुखसमृद्ध्यर्थं बहुधा प्रयतते सः । देशे द्रोहः, वञ्चना, उत्कोचः, अन्याय्यं वा नैव दृश्यते । एतादृशे उत्तमे राजशासने सति वयम् अन्यत्र क्व वा गच्छेम ? एतां व्याघ्रसमस्याम् अपि यथाशीघ्रम् अस्मदीयः राजा परिहरेत्’’ इति ।

तत् श्रुत्वा संन्यासी शिष्यान् उद्दिश्य अवदत् - ‘‘ज्ञातं ननु - उत्तमस्य प्रशासनस्य परिणामः कः इति ? यदि राजा, तदीयाः अधिकारिणः च योग्याः न स्युः तर्हि तेषाम् उपद्रवः क्रूरजन्तूनां पीडातः अपि अधिकः एव भवेत् । बहूनि कष्टानि आपतेयुः चेदपि, योग्ये प्रशासके सति जनाः तानि प्रयत्नेन सहन्ते एव । तेनैव भूमिः च नन्दनवनायते’’ इति ।




