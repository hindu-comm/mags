+++
title = "01 प्रतिस्पन्दः"

+++
# प्रतिस्पन्दः

कथासु कथापात्राणां नामानि अनिवार्याणि इति प्रतीयते । मासिकायाम् अस्यां भूरिशः दृष्टाः मया - ‘कश्चन राजा’ ‘कश्चन वणिक्’ ‘काचित् तरुणी’... इत्यादयः प्रयोगाः । यदि अत्र सर्वत्र नामानि दत्तानि भवेयुः तर्हि वरं स्यात् । विशेषतः बालमोदिनीकथाः वाचयित्वा पुनःस्मारणे, बालेभ्यः कथाज्ञानं सम्यक् अभवत् वा न वा इति परिशीलयितुं, प्रश्नकरणे चापि प्रयोजनं भवेत् । कृपया अस्मिन् विषये कथाकाराः निवेद्यन्ताम् ।

- डा. ज्योतिर्मयी पि.सि, बेङ्गलूरु (कर्णा.)

एप्रिल्मासस्य सन्देशे काञ्चनीयस्य मानवतादर्शनम् इति लेखः पठितः, अरोचत च । करणालजनैः कृता सेवा उत्तमा, अनुपमा, अनुकरणीया च । एकस्य रिक्षाचालकस्य वार्तां श्रुत्वा एव एतत् सर्वं कृतम् । अहो, मानवतायाः निरपेक्षसेवा । लेखार्थं धन्यवादाः ।

- दयाकरदाब्के, पुणे (महा.)

सम्भाषणसन्देशस्य एप्रिल्सञ्चिकायां प्रकाशिते ‘सर्वव्यापी’ इति रूपके भ्रष्टाचारस्य पिहितं मुखवस्त्रम् अपाकृतम् । एतत् रूपकं प्रदर्शनयोग्यं च । अधुना भ्रष्टाचारस्य रक्षकाः सर्वत्र दृश्यन्ते । तेषां मनसः परिवर्तनं न सुकरम् । ‘अङ्गणम्’ इति शब्दस्य व्याख्यानं माणवकः सम्यक् प्रतिपादितवान् । भाषापाकः ज्ञानवर्धकः एव । ‘प्रसादः’ इति कथायाम् अनुजः प्रसादस्य पोटलिकां राङ्कवस्य अञ्चलेन बद्ध्वा आनयति । किन्तु चित्रे स्यूतः दृश्यते । कथानुगुणं चित्रं भवतु ।

- एम्.सुब्रह्मण्यभट्टः, मुडिपु (कर्णा.)

नवसंवत्सरस्य वसन्तचैत्रसञ्चिकायाः मुखपुटे विशिष्टप्रकारकेण चित्रकलामाध्यमेन चित्रितं पार्वतीपरमेश्वरस्य चित्रं विराजते । सम्पादकीये चतुरङ्गक्रीडायाम् अद्वितीयत्वेन ख्यातस्य प्रज्ञानन्दस्य उल्लेखः यः कृतः सः प्रशंसनीयः । अन्यच्च युक्रेन्देशात् विंशतिसहस्राधिकाः विद्यार्थिनः आनीताः । एतस्मिन् विषये अपि चर्चा कृता अस्ति । ‘सर्वव्यापी’ इति रूपकं समीचीनम् अस्ति । ‘धर्मो रक्षति’ इति कविता हृदयङ्गमा । वैज्ञानिकतत्त्वाधारितस्य गोपुरसंरचनायुक्तस्य अनन्तपद्मनाभदेवालयस्य वैचित्र्यं विशदीकृतम् अस्ति यत् तत् पूर्वजानां बुद्धिमत्तायाः विषये गौरवम् उत्पादयति । ‘नेपालदेशस्य पर्वाणि’ इति लेखः ज्ञानदायकः । बालमोदिन्याः कथाः मनोहारिण्यः । ‘प्रसादः’ इति लघुकथा अपि उत्तमा एव । अष्टभिः पङ्क्तिभिः रामायणचित्रकथा वर्णिता शिल्पकारेण इति ज्ञात्वा आश्चर्यान्वितः अभवम् । अन्ये अपि सर्वे लेखाः उत्तमाः ज्ञानवर्धकाः च ।

- कोट श्रीकृष्णाहितानलः, कार्तट्टु (कर्णा.)

‘अज्ञातनामधेयः ख्यातनामधेयतां गतः’ इत्यस्मिन् सम्पादकीये यत् लिखितं तत् तु श्वाघनीयम् एव । भाषापाके ‘मृगैर्वर्तित...’ इत्ययं श्लोकः रघुवंशे प्रथमे सर्गे द्विपञ्चाशत्तमः किन्तु सन्देशे श्लोकसङ्ख्या दोषयुक्ता (1.53) लिखिता अस्ति ।

\[अनवधानेन जातम् । तदर्थं क्षमा याच्यते । - सं\]

- डा.के.वि.मेनोन्, तृश्शूर (केरलम्)

एप्रिल्मासस्य सञ्चिकायां प्रकाशितः ‘भित्तिचित्रकला’ इति लेखः नूतनां चित्रकलां परिचाययति । बालमोदिन्याः तिस्रः अपि कथाः ज्ञानदायिन्यः । ‘सर्वव्यापी’ इति रूपकं विशिष्टम् आसीत् । अन्ये अपि लेखाः उत्तमाः रोचकाः च ।

- श्रीमती हेगडे, सिर्सि (कर्णा.)

वसन्तर्तोः आगमनज्ञापिका हर्षोत्फुल्लाननोद्यानपुष्पयुता सञ्चिका अधिगता, आन्तं पठिता च । ‘आत्मनिर्भरभारतम्’ इति सूत्रं चरितार्थं कुर्वत् भारतं दृश्यते सम्पादकीये । रत्नसुन्दरसूरिभिः बहून् विषयान् अङ्गीकृत्य 450 पुस्तकानि लिखितानि । अन्वर्थविशेषणाः ते ‘लब्धसरस्वतीप्रसादाः’ । कौटुम्बिकजीवनतः मुनिजीवनं यावद् सुन्दरानुप्रेक्षान्वितानि पुस्तकानि तेषाम् । चित्रान्वयस्य पद्धतिः खलु बालानां महते उपकाराय । धारावाहिनी उत्साहवर्धिका । ‘सूर्यतिलकम्’ अस्माकं प्राचीनपरम्परायाः महत्त्वं ख्यापयति । ‘अनुलोम..’ इति लेखः गणितज्ञानां तद्रुचिमतां च महते मोदाय भवेत् इति भावये । बीजपत्रैः पत्रिकानिर्माणं क्रियते, तस्य वपनतः वृक्षारोहणं भवति च इत्येतत् वैज्ञानिकानां संशोधनम् अस्मान् आश्चर्यान्वितान् करोति ।

- मुनिः श्रमणोदयविजयः, डहेलावाला (गुज.)
