+++
title = "17 अमेरिकावार्ताः संस्कृतचलच्चित्"

+++
# **अमेरिकावार्ताः**

## संस्कृतचलच्चित्रोत्सवः

संस्कृतभारत्या स्वामिविवेकानन्दजयन्तीदिनं निमित्तीकृत्य लघुचलच्चित्रस्पर्धा आयोजिता आसीत् । स्पर्धार्थं त्रिंशत् चलच्चित्राणि समर्पितानि आसन् । तेषु उच्चक्रमाङ्कितानां दशानां चलचित्राणाम् आद्यप्रदर्शनम् एप्रिल्-मासस्य नवमे, दशमे च दिनाङ्के अमेरिकीयसंस्कृतभारत्याः युट्यूब्वाहिन्यां सुष्ठु सञ्जातम् । दिनद्वयमपि आरम्भे कश्चित् औपचारिकः कार्यक्रमः सम्पन्नः । तत्परं पञ्चानां चित्राणाम् आद्यप्रदर्शनं प्रवृत्तम् । प्रथमे दिने कन्नडचलच्चित्रक्षेत्रे विख्यातः निर्देशकः श्रीमान् त.श्री.नागाभरणवर्यः मुख्यातिथिः आसीत् । संस्कृतचलच्चित्रोत्सवस्य उद्घाटनं कुर्वन् सः - ‘संस्कृतं भारतस्य अन्तस्सत्त्वस्य प्रतीकम् । अमेरिकाकेनडाप्रभृतिषु देशेषु अपि संस्कृतचलचित्राणि द्रष्टुं शतशः जनाः आगच्छन्ति इत्येतद् अद्भुतमेव’ इति उक्तवान् । अ.भा.प्रचारप्रमुखः श्रीमान् शिरीषवर्यः संस्कृतचलच्चित्रोत्सवस्य पृष्ठभूमिं विशदीकृतवान् । द्वितीयदिनस्य कार्यक्रमे अतिथिरूपेण आगता अभिनेत्री लक्ष्मीभारद्वाजवर्या - ‘संस्कृतचलच्चित्रोत्सवः जनाकर्षणस्य प्रथमं सोपानं भवतु’ इति कथितवती । कार्यक्रमार्थम्, आद्यप्रदर्शनार्थं च प्रचारयुवबालशिक्षणगणानां कार्यकर्तारः साहाय्यं कृतवन्तः । संस्कृतचलच्चित्रोत्सवस्य आद्यप्रदर्शनं [*httpsः//tinyurl.com/SSFF2022-Premiere*](httpsः//tinyurl.com/SSFF2022-Premiere) इत्यत्र द्रष्टुं शक्यते ।

**प्रशिक्षकप्रशिक्षणवर्गः**

मार्चमासे, एप्रिल्मासे च प्रौढशिक्षणगणेन प्रशिक्षकप्रशिक्षणवर्गः आयोजितः आसीत् । ग्रीष्मकाले (जून्जुलै-आगस्ट्मासेषु) अमेरिकादेशे विभिन्नेषु स्थानेषु आयोजयिष्यमाणानां शिक्षकप्रशिक्षणवर्गाणां प्रशिक्षकाणां प्रशिक्षणार्थं द्विवारं प्रशिक्षकप्रशिक्षणवर्गः सञ्जातः । संस्कृतभारत्याः लक्ष्यं, धारणाः, कार्यपद्धतिः, सम्भाषणशिबिरे पाठनक्रमः इत्यादयः विविधाः विषयाः अस्मिन् प्रशिक्षकप्रशिक्षणवर्गे चर्चिताः, विशदीकृताश्च । मार्चमासस्य वर्गे 12 प्रशिक्षकाः, एप्रिल्मासस्य वर्गे 15 प्रशिक्षकाश्च सोत्साहं भागम् ऊढवन्तः । प्रौढशिक्षणगणस्य राष्ट्रियकार्यकर्तृभिः सन्ध्याप्रेमकुमारचन्द्रशेखरादिभिः वर्गद्वयमपि सम्यक् आयोजितम् ।

**अमृताभियानस्य भाषणमालाकार्यक्रमः**

भारते प्रवर्तमानम् अमृतोत्सवं निमित्तीकृत्य अमेरिकादेशे संस्कृतभारत्या ‘अमृताभियानम् अमरवीरस्मरणम्’ इत्ययम् उपक्रमः यः सञ्चाल्यते तस्य अङ्गत्वेन भाषणमालाकार्यक्रमोऽपि आयोजितः । फेब्रवरीमासस्य त्रयोदशे आयोजिते भाषणमालायाः चतुर्थे समर्पणे छत्रपतिशिवमहाराजस्य जीवनचरित्रं श्रीसुब्रह्मण्यवाङ्मयीपरिषदः सचिवा श्रीमती अपर्णापाटिल्महोदया संक्षेपेण उक्तवती । माचर्मासस्य विंशतौ भाषणमालायाः पञ्चमं समर्पणं सम्पन्नम् । तदवसरे भारतस्य स्वातन्त्र्यसङ्ग्रामे स्वजीवनं समर्पितवतां दक्षिणभारतीयवीराणां वृत्तानि कथितवान् दक्षिणक्षेत्रमन्त्री श्रीमान् वेङ्कटरमणमूर्तिवर्यः । अल्लूरिसीतारामराजः, वीरपाण्ड्यकट्टबोम्मनः, कित्तूरुराज्ञी चन्नम्मा, केरळवर्मा इत्यादिभिः ज्ञाताज्ञातैः नैकैः स्वातन्त्र्यप्राप्त्यर्थं कृतानि साहसिककृत्यानि कथितवान् सः । अमृताभियानं निमित्तीकृत्य आयोजितानां भाषणानां दृश्यमुद्रणानि [*httpsः//tinyurl.com/amritabhiyanam*](httpsः//tinyurl.com/amritabhiyanam) इत्यत्र उपलभ्यन्ते ।

**विश्वकथाकथनदिनम्**

प्रतिवर्षं मार्चविंशतितमे दिनाङ्के विश्वकथादिनं निमित्तीकृत्य अमेरिकाकेनडादेशयोः संस्कृतभारत्याः प्रचारगणेन संस्कृतकथाभियानम् आयोजितम् । ये भागं वोढुम् इष्टवन्तः तैः कस्याश्चित् कथायाः निरूपणं दृश्यमाध्यमेन करणीयम् आसीत् । अमेरिका-केनडा-युके-आस्ट्रेलियाप्रभृतिषु स्थिताः पञ्चाशदधिकाः संस्कृतानुरागिणः आत्मना निरूपितानि कथा-दृश्यमुद्रणानि समर्पितवन्तः । तानि सर्वाणि कथादृश्यमुद्रणानि [*httpsः//tinyurl.com/WSD2022Playlist*](httpsः//tinyurl.com/WSD2022Playlist) इत्यत्र द्रष्टुं शक्यानि ।


