+++
title = "04 अतिप्राचीना घण्टा"

+++
**अतिप्राचीना घण्टा**

![](magazine_images/img-1657086629300_million_years_old_bell_garuda.jpg)एषा घण्टा अस्ति गरुडाकारयुता । एषा पश्चिमवर्जिनीयाराज्ये बक्हनान्प्रदेशे प्राप्ता 1944 तमे वर्षे दशवर्षीयेण केनचित् बालकेन । तस्य नाम अस्ति न्यूटन् रिचडर् एण्डरसन् इति । कृष्णाङ्गारराशौ आकस्मिक-तया प्राप्ताम् एतां घण्टां 2007 तमवर्षं यावत् स्वसमीपे एव अरक्षत् सः। नगरान्तरं प्रति गमनावसरे तेन अस्याः घण्टायाः निर्माणकालं ज्ञातुं प्रयासः कृतः । तदा ज्ञातं यत् घण्टा एषा 30,00,00,000 वर्षेभ्यः पूर्वं निर्मिता  इति । एतस्मिन् अंशे अविश्वासं प्रदर्शयन्तः विज्ञानिनः पुनरपि परीक्षणं कृतवन्तः । ततः अपि दृढीकृतम् अभवत् यत् तस्याः निर्माणकालः 30 कोटिवर्षेभ्यः पूर्वतनः एव इति ।







![](magazine_images/img-1657086727300_million_years_old_hindu_bell_garuda1.jpg)अस्याः तावती प्राचीनता स्यात् वा न वा इति विषये विज्ञानिनः विवादं कुर्वन्तु नाम । तथापि अस्याः अतिप्राचीनता तु सिद्धा एव । एषा घण्टा प्राप्ता न भारते, अपि तु विदेशे । गरुडमुखयुता एषा घण्टा भारतीया इत्यत्र नास्ति सन्देहः । यतः भारते घण्टासु गरुडाञ्जनेयादीनां मुखानि उत्कीर्यन्ते बहुधा । भारते निर्मिता सा घण्टा सुदूरस्थं प्रदेशं कथं गता इत्यस्य विवरणं न ज्ञायते ।

तावदेव न, अत्र यत् धातुमिश्रणं दृश्यते तादृशं मिश्रणं कथं सज्जीकृतं स्यात्, तादृशी मिश्रणव्यवस्था कुत्र आसीत् इत्याधिकं विवरणं न ज्ञायते सर्वथा । कांस्य-विशेषेण निर्मिता एषा घण्टा प्रमाणीकरोति यत् भारते आ प्राचीनकालात् धातुमिश्रणपरिकल्पना व्यवहारपथे आसीत् इति । कांस्यनिर्माणतन्त्रज्ञानं 1746 तमे वर्षे जर्मनीयेन एण्ड्रेस् सिगिस्मण्ड् मर्ग्राफ्वर्येण विकासितम् इति वदति आधुनिकैः विव्रियमाणः इतिहासः । क्व अयं जर्मनीयस्य कालः । क्व च अस्याः घण्टायाः निर्माणस्य कालः ! भारतेन या ख्यातिः वास्तविकतया प्राप्तव्या स्यात् ताम् अन्ये प्राप्नुवन्ति इति तु अहो, महते विषादाय !
