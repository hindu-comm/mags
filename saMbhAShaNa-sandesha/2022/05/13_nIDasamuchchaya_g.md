+++
title = "13 नीडसमुच्चय: * गरुडाचार्य:"

+++
# **नीडसमुच्चयः** **\* गरुडाचार्यः**

\[अद्यत्वे केचन पक्षिप्रियाः पक्षिणां वासार्थं नीडसमुच्चयस्य निर्माणे उद्यताः दृश्यन्ते । वर्षाकालादिषु नीडाभावात् बहवः पक्षिणः कष्टम् अनुभवन्ति यत् तस्य निवारणाय अस्ति अयं प्रयासः । नगरेषु तु पक्षिणः वासाय नीडरचनायै वा समुचितं स्थलं न प्राप्नुवन्ति । ताम् एतां समस्याम् अपि निवारयति अयं नीडसमुच्चयरचनाप्रयासः ।\]

जनाः स्ववासार्थं गृहसमुच्चयं निर्मान्ति इति तु लोके प्रसिद्धम् एव । अद्यत्वे केचन पक्षिप्रियाः पक्षिणां वासार्थं नीडसमुच्चयस्य निर्माणे उद्यताः दृश्यन्ते । वर्षाकालादिषु नीडाभावात् बहवः पक्षिणः कष्टम् अनुभवन्ति यत् तस्य निवारणाय अस्ति अयं प्रयासः । नगरेषु तु पक्षिणः वासाय नीडरचनायै वा समुचितं स्थलं न प्राप्नुवन्ति । ताम् एतां समस्याम् अपि निवारयति अयं नीडसमुच्चयरचनाप्रयासः ।

![](magazine_images/img-1657091939Bird-House-using-Clay-Potscopy.jpg)गुजरातराज्ये नवीसाङ्कलीनामकः कश्चन ग्रामः अस्ति । तत्रत्यः भगवान्भाईनामकः एकं नीडसमुच्चयं रचितवान् अस्ति । स च समुच्चयः शिवलिङ्गाकारकः घटैः निर्मितः च । 140 पादविस्तृतस्य 40 पादोन्नतस्य तस्य निर्माणाय 2500 घटाः उपयुक्ताः । ‘पक्षिणः गृहार्थम् अस्मान् न याचन्ते । तेषाम् आवश्यकताम् अवगत्य अस्माभिः एव तेभ्यः गृहाणि निर्मातव्यानि । भगवता मह्यं सम्पत्तिः दत्ता । तस्याः कश्चन भागः पक्षिणां निमित्तं व्ययीक्रियते मया’’ इति वदति भगवान्भाईवर्यः । एतस्य नीडसमुच्चयस्य निर्माणाय तेन विंशतिलक्षाधिकानि रूप्यकाणि व्ययितानि । एतस्मिन् नीडसमुच्चये अद्यत्वे अनेकविधाः पक्षिणः सपरिवारं निवसन्ति । तेषां निमित्तं धान्यजलादिव्यवस्था अपि परिकल्पिता अस्ति ।

![](magazine_images/img-1657092064BirdTowerNagourDist.jpg)

मध्यप्रदेशे उज्जैननगरे क्षिप्रातटे अपि कश्चन नीडसमुच्चयः निर्मितः अस्ति । एतस्य औन्नत्यम् एकपञ्चाशत्पादमितम् । गुजरातमूलेन पुरुषोत्तमवर्येण तन्मित्रेण अमरसोगरवर्येण च सम्भूय एषः नीडसमुच्चयः निर्मितः । नदीतीरे पक्षिणां वासविहारादयः सहजाः । तेभ्यः आहारदानाय अपि अत्र व्यवस्था उपकल्पिता ।

राजस्थानराज्ये नागौरजनपदे पर्वतसरनामके नगरे अपि कश्चन नीडसमुच्चयः निर्मितः अस्ति । एषः 65 पादोन्नतः सप्ताट्टात्मकः च । अष्टलक्षं रूप्यकाणि एतस्य निर्माणाय व्ययितम् । एतस्य पार्श्वे एव बालोद्यानम् अस्ति । प्रार्थनामन्दिरम् अपि समीपे एव निर्मितम् अस्ति । चतुश्शताधिकाः वृक्षाः उद्याने संवर्धिताः सन्ति । प्रतिदिनं पक्षिभ्यः धान्यादिकं वितीर्यते नियततया । विश्वस्तमण्डली काचित् एतत्सर्वं निर्वहति ।

![](magazine_images/img-1657092136Rajasthannest.jpg)

राजस्थाने बिकानेरनगरे अपि कश्चन नीडसमुच्चयः निर्मितः अस्ति । एषः एकादशाट्टात्मकः 183 पादोन्नतः च । एतस्य अपरं वैशिष्ट्यं नाम ‘पिसा’गोपुरम् इव एषः नीडसमुच्चयः अपि चतुर्भिः अंशैः वलितः अस्ति । पक्षिणाम् उपकाराय रचितः एषः नीडसमुच्चयः जनप्रियतायाः तुङ्गे विराजते अपि इति तु अस्य वैशिष्ट्यम् ।

एवं पक्षिणाम् उपकाराय अन्यत्र अपि नीडसमुच्चयाः रच्यमानाः सन्ति, रचिताः सन्ति वा । नितरां मोदवहा वार्ता ननु एषा ।

गृहेषु पक्षिभ्यः जलस्य व्यवस्थापनं किञ्चन पुण्यं कार्यम् । महानगरादिषु ग्रीष्मकाले एतादृस्य आवश्यकता सुमहती । यथाशक्ति नीडपरिकल्पनम् अपि कैश्चित् क्रियते । अल्पव्ययसाध्यम् एतत् । केचन तु नीडान् निर्माय निश्शुल्कं वितरन्तः स्वस्य पक्षिप्रियतां प्रदर्शयन्ति । नीडसमुच्चयरचना एषा तु नूतना परिकल्पना । एषा जनाकर्षिका, प्रसिद्धिदात्री, पुण्यप्रदात्री च प्रवृत्तिः । पक्षिणः स्पष्टवाचा वक्तुं तु न शक्नुवन्ति । किन्तु तेषाम् उपकारं ये परिकल्पयेयुः तेषां कल्याणं तु अवश्यमेव आशंसन्ति एव ते ।


