+++
title = "03 गणेशानी"

+++
# **गणेशानी**

![](magazine_images/img-1657085339Vinayaki-Female-Ganeshani-ThanumalayanTempleinKanyakumaridist.jpg)

गजमुखवतः देवस्य स्मरणात् वयं गणेशम् एव स्मरामः, न अन्यम् । गजमुखः, विनायकः, गणपतिः, लम्बोदरः इत्यादीनि तस्य अन्यानि नामानि । गणेशपूजा कृता चेत् कार्याणि निर्विघ्नतया परिसमाप्येरन् इति भावयन्ति जनाः । अतः गणेशः आदिपूज्यः अपि ।

गजमुखवती आकृतिः अपि काचित् पूज्या अस्ति इति किं भवन्तः जानन्ति ? वैनायकी, गणेशानी इत्यादीनि तस्याः नामानि । वार्ता इयम् अश्रुतपूर्वा स्यात् चेदपि तादृशी मूर्तिः देशे तत्र तत्र अस्ति इत्यत्र तु नास्ति सन्देहः ।

गणेशस्तु लम्बोदरत्वेन एव ख्यातः । लम्बोदररहितं गणेशस्य रूपं न दृश्यते क्वापि । किन्तु गणेशानीमूर्तिः तु क्वचित् लम्बोदरवती, क्वचिच्च लम्बोदररहिता चापि दृश्यते इति तु विशेषः ।

![](magazine_images/img-1657085489bhangana-Vinayaki,called_sriaingini_,Bheraghat,Jabalpur,MP~10thC.jpg)

गणेशानीमूर्तिः देशस्य विभिन्नेषु भागेषु दृश्यते । बिहारे सिरसायां दृश्यमाना वैनायकीमूर्तिः दशमशतकीया । चतुर्हस्ता एषा हस्तैः परशुमोदकादीनि धरति । मध्यप्रदेशे भेडाघाटस्थे चतुष्षष्टियोगिनीमन्दिरे एकचत्वारिंशत्तमयोगिनीत्वेन पूज्यते गणेशानी । बिहारराज्ये गिरियाक्-प्रदेशे प्राप्यमाणा वैनायकीमूर्तिः लम्बोदरत्वरहिता । कर्णाटके शिरालिप्रदेशस्थे चित्रापुरमठे धातुनिर्मिता वैनायकीमूर्तिः उपलभ्यते । एषा भवति यज्ञोपवीतधारिणी । अभयवरदमुद्रां खड्गं पाशं च धरति एषा । केरले चेरियनाडुप्रदेशे बालसुब्रह्मण्यस्वामिमन्दिरे काष्ठमयी वैनायकीमूर्तिः उपलभ्यते । मदुरैनगरे मीनाक्षीमन्दिरे व्याघ्रपादगणेशानी पूज्यते । अस्याः मूर्तेः पादौ व्याघ्रीयौ, मूर्तिश्च स्त्रीरूपा इति तु विशेषः ।

गोरक्षसंहितायां वैनायकीमूर्तेः उपवर्णनं प्राप्यते । शिल्परत्नग्रन्थे अपि शक्तिगणपतित्वेन गणेशानीरूपमेव वर्ण्यते ।

![](magazine_images/img-1657085707Vinayaki,Circa10thCenturyCE,Bihar.jpg)![](magazine_images/img-1657085787vinayaki.jpg)![](magazine_images/img-1657086036Vinayaki_at_Cheriyanad_Temple.jpg)

विविधेषु पुराणेषु अपि गणेशानीसम्बद्धाः कथाः उपवर्णिताः दृश्यन्ते । अन्धकासुरः पार्वतीम् अपहर्तुं यदा उद्यतः तदा शिवः अन्धकासुरं संहर्तुं प्रयासम् अकरोत् । तदवसरे अन्धकासुरात् भूमौ पतितात् एकैकस्मात् अपि रक्तबिन्दुतः अपरः अन्धकासुरः उत्पन्नः । तदा देवी पार्वती सर्वान् देवान् प्रार्थितवती - ‘भवद्भिः स्वीया शक्तिः मम साहाय्याय प्रेषणीया’ इति । तदवसरे गणेशः शक्तिरूपां वैनायकीं पार्वत्याः साहाय्याय प्रेषितवान् । सा च शक्तिः अन्धकासुरतः पतन्तः रक्तबिन्दवः भूमिं यथा न प्राप्नुयुः तथा तान् पिबति स्म । ततः अन्धकासुरः हतः अभवत् । एषा कथा मत्स्यपुराणे विष्णुधर्मोत्तरपुराणे च उपलभ्यते ।

गणेशः अविवाहितः इति प्रथा बहुत्र श्रूयते । क्वचित् सः विवाहित्वेनापि परिभाव्यते । ऋद्धिः, सिद्धिः, बुद्धिः च तस्य पत्न्यः इति कथ्यते । एतासु शक्तिषु अन्यतमा एव वैनायकी इति परिभाव्यते ।

![](magazine_images/img-1657086396Vinayaki,oneofthe64yoginisinChausathiJoginiTemple..jpg)वायुपुराण-स्कन्दपुराण-हरिवंशपुराणादयः वैनायकीं मातृकासु अन्यतमत्वेन परिगणयन्ति । देवीपुराणम् अपि गणेशानीं नवमीं मातृकां वदति । ब्राह्मी, माहेश्वरी, कौमारी, वैष्णवी, वाराही, इन्द्राणी, चामुण्डेश्वरी इत्येताः सप्त मातृकाः । महालक्ष्मीं योगेश्वरीं वा अष्टममातृकात्वेन परिगणयन्ति केचन । तत्र नवमी मातृका भवति गणेशानी ।

बौद्धपरम्परायाम् अपि गणेशानी गणपतिहृदयत्वेन उपवर्ण्यते । ‘आर्यमञ्जुश्रीमूलकल्प’नामके ग्रन्थे वैनायकीस्वरूपं वर्ण्यते । अत्र ईशानस्य पुत्री भवति एषा ।

पुंरूपस्य गणेशस्य यावती ख्यातिः तावती गणेशानीरूपस्य न प्राप्यते, तत्सम्बद्धाः कथाः अपि आधिक्येन न श्रूयन्ते, तथापि स्त्रीरूपस्य प्राप्तिः तु बहुत्र अस्ति एव । भारतात् अन्यत्र बालीद्वीपे अपि गणेशानीरूपं प्राप्यते । आदिपूज्यः गणेशः, शक्तिस्वरूपा गणेशानी च सर्वेभ्यः सन्मङ्गलानि वितरतु इति आशास्महे ।


