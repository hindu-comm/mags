+++
title = "02 समुद्रजलं पानार्हं विदधाति गोप"

+++
# समुद्रजलं पानार्हं विदधाति गोपुरीषम्

भूमण्डले भूमेः परिमाणं यावत्, ततोऽधिकपरिमाणेन तिष्ठति जलम् । किन्तु तत्र पानयोग्यं जलं तु भवेत् प्रतिशतं त्र्यंशमात्रमेव (3%) । मालिन्यवृद्धिकारणतः, अतिवृष्ट्यनावृष्टिकारणतः, स्वच्छन्दोपयोगस्य कारणतः, असमीचीननिर्वहणकारणतः, भूगर्भजलस्य अधिकोपयोगकारणतः, अन्यैः कारणैः च एषा अल्पता वर्धमाना एव अस्ति प्राप्यमाणे पानजले अपि । एषा पानजलाभावसमस्या अग्रिमेषु वर्षेषु वर्धमाना सती अभिवृद्धिस्वास्थ्यादिषु क्षेत्रेषु महान्तं दुष्परिणामं जनयेत् इति आतङ्कः जागर्ति जगति ।

पानार्हस्य शुद्धजलस्य प्राप्तिविषये अनेकानि संशोधनानि प्रचलन्ति । समुद्रीयं यत् लवणमयं जलं स्यात् तत् यदि शुद्धीक्रियेत तर्हि पानजलसमस्या निवारयितुं शक्या इति अभिप्रयन्ति विज्ञानिनः । एतदर्थम् अनेकविधाः प्रयोगाः प्रचलन्ति । तेषु कश्चन प्रकारः अस्ति - गोपुरीषस्य उपयोगः । गोपुरीषम् उपयुज्य समुद्रजलं यत् शुद्धीक्रियेत तस्य परिशुद्धता अधिका दृश्यते इति संशोधकाः कथयन्ति ।

आदौ अधिकतापेन (3029 डिग्री) गोपुरीषस्थाः जीवाणवः नाश्यन्ते । ततः अधिकतापेन अङ्गारचूर्णं निर्माय तस्य उपयोगेन जलपरिशोधकं (फिल्टर्) सज्जीक्रियते । ततः पानार्हं शुद्धजलं प्राप्यते ।

गोपुरीषं तु सर्वत्र प्राप्यते । एतस्य आधारेण समुद्रजलं यत् शुद्धीक्रियते तत् भवति अल्पव्ययसाध्यम् । एतस्यै प्रक्रियायै विद्युतः उपयोगः अपेक्ष्यते । गोपुरीषनिर्मितानि परिशोधकानि एव सौरशक्तेः आधारेण विद्युच्छक्तिं यथा प्राप्तुं शक्नुयुः तथा अपि प्रयासं कुर्वन्तः सन्ति विज्ञानिनः । यदि अत्र सफलता प्राप्येत तर्हि शुद्धजलप्राप्तिः इतोऽपि अल्पमूल्येन भवेत् इति विज्ञानिनाम् अभिप्रायः ।

संशोधनमेतत् गोसन्ततेः महत्त्वं वर्धयति । सर्वत्र अल्पश्रमेण प्राप्यमाणस्य गोपुरीषस्य उपयोगः यदि समुचितेन क्रमेण भवेत् तर्हि पानजलाभावसमस्यायाः उत्तमः परिहारः अपि प्राप्येत । एतादृशेषु जनोपयोगिषु संशोधनेषु बेङ्गलूरीयकिरणकुमारप्रभृतयः अपि प्रवृत्ताः सन्ति । एतेषां प्रोत्साहः, जागतिकस्तरे अभ्युपगमः च यदि भवेत् तर्हि समाजस्य महान् एव उपकारः सिद्ध्येत् ।


