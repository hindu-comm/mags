+++
title = "06 स्वीकारः20. वस्तुस्थिते: अनावृ"

+++
# **स्वीकारः****20. वस्तुस्थितेः अनावृतिः**

## - कन्नडमूलम् - विवेकानन्दकामतः

- अनु - जनार्दनः

गते मासे..

\[राववर्यः मम जन्मदाता न इति ज्ञातवतः सूर्यस्य कोपं कथमपि शमयितुं न शक्यम् इति अवगत्य अपि राववर्यस्य गुणवर्णनं कृत्वा, तेन त्यागादीन् इत्यादीन् उक्तवती विजयम्मा । सूर्यं बोधयितुं विजयम्मया अनुनीता अपूर्वा तं मन्दिरं नीत्वा पित्रोः विषये वक्तुं यदा उद्युक्ता तदा सूर्यस्य उद्वेगः प्रवृद्धः । स्वीयं हृद्भावं प्रकटयितुं सः हठात् तस्याः हस्तं स्वहस्ताभ्यां गृहीतवान् । ततः कम्पविशेषं प्राप्य सूर्यविषयकान् आदर्शविषयकान् च स्वमनोभावान् सकृत् अवालोकयत् अपूर्वा ।\] तदनन्तरम्…

![](magazine_images/img-1657087978Dharavahini.jpg)आदर्शस्य दूरवाणी यदा आगता तदा अपूर्वा अवदत् - ‘‘हरिः ओम् !’’

‘‘ग्रामे अस्ति किं भवती ? परीक्षायां कथं लिखितम् ?’’

‘‘ग्रामं प्रति न गतं मया । नगरे एव अस्मि अहम्’’ इति अवदत् अपूर्वा ।

‘‘एवम् ! किं सम्भाषणाय कश्चन समयः प्राप्येत ?’’ इति अपृच्छत् डा. आदर्शः । तस्य आह्वानं निराकर्तुम् अशक्नुवती अङ्गीकारं सूचितवती अपूर्वा ।

सायं चतुर्वादने तेन सूचिते स्थले उपस्थिता आसीत् सा । आदर्शः तु ततः पूर्वमेव तत्र उपस्थितः आसीत् । उभौ अपि समीपस्थम् उपाहारगृहं गतवन्तौ चायपानाय । चायं पिबन् अपृच्छत् आदर्शः - ‘‘ग्रामः गम्यते इति उक्तम् आसीत् ननु भवत्या ?’’

‘‘आम् । किन्तु गृहे प्रचलन्त्यः अप्रियघटनाः भवता ज्ञायन्ते एव ननु ?’’ इति अपूर्वा यदा अवदत् तदा आदर्शः तस्याः मुखं प्रश्नार्थकदृष्ट्या अपश्यत् । अपूर्वा कथनम् अनुवर्तितवती - ‘‘सूर्यस्य विषये रावः विजयम्मा च खिन्नौ स्तः । बहुधा बोधितं चेदपि न अवगच्छति सूर्यः । पूर्वतनाः व्यवहाराः एव दृश्यन्ते तस्मिन् । अतः पुनरपि डा.मुरलीधरवर्यस्य समीपं सः नेतव्यः इति भाति । गृहस्य कलुषितं वातावरणं कथं निर्मलीकर्तव्यम् इति न ज्ञायते ।’’

सूर्यस्य विषये महतीं चिन्तां वहन्तीम् अपूर्वां दृष्टवतः डा.आदर्शस्य मनसि असूया उत्पन्ना । अतः सः अवदत् - ‘‘केषुचित् विषयेषु एवमेव भवति अपूर्वे ! मनसि उत्पन्नानां भावानाम् उत्खननं सर्वथा कष्टकरम् । ततः यः व्रणः जायेत, या च वेदना उत्पद्येत, सा अन्यैः न ज्ञायते एव ।..’’

सूर्यस्य विषये एव अयं वदति इति भावयन्ती अपूर्वा अवदत् - ‘‘किन्तु रावस्य विषये अन्यथाभावः प्राप्तः अस्ति सूर्येण । हृदये निहितान् प्रीतिममतादीन् प्रदर्शयितुं कथं शक्येत राववर्येण ? सः कथं स्वस्य समर्थनं कर्तुं शक्नुयात् ?’’

‘‘हृदयं विदार्य तु तत्रत्यः भावः न दर्शयितुं शक्यः केनापि । यदि तथा शक्येत तर्हि अहमपि तेनैव क्रमेण मम हृदि स्थितं प्रेम दर्शयितुम् अशक्ष्यम् ।..’’ इति यदा आदर्शः अवदत् तदा तदीयं मुखमेव निर्निमेषम् अपश्यत् अपूर्वा । तस्य अन्तरङ्गे कीदृशाः भावतरङ्गाः उत्पद्यमानाः सन्ति इति ज्ञातवती सा अवदत् - ‘‘आदर्श ! मया स्पष्टैः वचनैः भवान् उक्तः अस्ति एव । पुनः पुनः यदि तदेव वक्तव्यं भवेत् तर्हि स्नेहस्य भङ्गः स्यात् । अहं च कष्टम् अनुभवेयम् । भवान् अस्ति वैद्यः, उत्तमे कुले जातः च । मत्तः अपि उत्तमा कन्या भवता अवश्यमेव प्राप्येत । अहं भवदनुरूपा न सर्वथा । कृपया भावनाधीनतया किमपि मा उच्यताम् ।..’’

‘‘अपूर्वे ! मया बह्व्यः तरुण्यः दृष्टाः एव । बह्वीनां मैत्री अपि अस्ति मम । किन्तु तासु कापि हृदये आप्ततां न जनितवती, यथा भवत्या कृतम् । भवत्याः दर्शनात् यः भावः उत्पन्नः, सः अन्यस्याः कस्याश्चिदपि दर्शनात् न उत्पन्नः । भवत्याः ये स्वभावव्यक्तित्वादयः, ते अन्यस्यां न सन्ति । भवती मम जीवनसङ्गिनी यदि भवेत् तर्हि अहम् आत्मानं धन्यं मन्येय । भवती उद्योगं कर्तुं यदि इच्छति तर्हि तत्र न मम आक्षेपः । मम भावनाम् अवगन्तुं कृपया प्रयासं करोतु भवती । मम गृहे विवाहविषये अनुरोधः वर्धमानः एव अस्ति । यदि भवती अङ्गीकुर्यात् तर्हि एतस्मिन् एव क्षणे भवतीं परिणेतुम् अहं सज्जः’’ इति हसन् अवदत् डा.आदर्शः ।

तस्य भावनातीव्रतां दृष्ट्वा अपूर्वा क्षणं यावत् दिग्भ्रान्ता । ‘मम विषये एषः एवं नितराम् आसक्तः अस्ति । किन्तु एतस्य विषये नास्ति कापि मधुरभावना मयि । किन्तु यथास्थितम् उक्त्वा एतं खेदयितुम् अपि मम मनः न उत्सहते । एषः एतद्विषये एव माम् आहूतवान् इत्यतः मुखभङ्गकरणं न उचितम् ।..’ इति विचिन्त्य सा अवदत् - ‘‘चिन्तनार्थं मह्यं कश्चन समयः दीयताम् ।...’’ इति ।

एतस्य श्रवणात् आदर्शस्य मुखं म्लानं जातम् । एतादृशे काले सम्भाषणम् अनुवर्तयितुम् अनिच्छन्ती अपूर्वा ततः उत्थाय आगतवती ।

गृहं प्राप्तवत्याः अपि तस्याः मनसि आदर्शस्य वचनानि एव आवर्तन्ते स्म । ‘वृत्त्या वैद्यं, स्फुरद्रूपिणम्, उन्नतव्यक्तित्ववन्तं स्नेहशीलम् आदर्शम् अभ्युपगन्तुं मम मनः किमर्थं न उत्सहते ? मम दारिद्र्यं, परावलम्बितां च ज्ञात्वापि अनुरागहस्तं प्रसारितवन्तम् एतं मुक्तहृदयतया स्वीकर्तुं किमर्थं न शक्नोमि अहम् ? तस्य विषये किमर्थं मयि अनुरागभावः न उत्पद्यते ?’ इत्येवं बहुधा चिन्तयन्त्याः तस्याः मनोभित्तौ आविरभूत् किञ्चन मुखम् । .. नेत्रे निमील्य उपविष्टायाः तस्याः नेत्रयोः पुरतः नृत्यति स्म तत् मुखम् । तत् आसीत् सूर्यस्य... । एतस्य अवगमनात् तस्याः हृदयस्पन्दः वेगेन प्रवृद्धः ।

‘मम मनः सर्वदा स्पन्दते सूर्यस्य विषये ।... तस्मिन् दिने देवालयस्य पुरतः तेन मम हस्तौ यदा गृहीतौ तदा तद्विषये मयि स्थिता अनुरागधारा स्फुटीभूता आसीत् । तदीया वेदना ममापि इति भावः । तस्य अश्रूणां मार्जने समुत्सुकता । सः मदीयः इति भावः मयि दृढतया तिष्ठति इत्यतः एव अहं तस्य विषये एतत्सर्वं करोमि ।... आम् । सूर्ये अहम् अनुरागवती अस्मि ।...’

तस्याः हृदयम् एतत् मधुरं सत्यम् अवगत्य अतुष्यत् ।

\* \* \*

‘‘श्वः सूर्यस्य जन्मदिनम् अपूर्वे !’’ इति विजयम्मा यदा अवदत् तदा अपूर्वायाः नेत्रे विकसिते ।

‘‘एवं किम् आर्ये !’’ इति ससन्तोषम् अवदत् अपूर्वा । तस्याः सन्तोषपूर्णं प्रतिस्पन्दं दृष्टवत्याः विजयम्मायाः मनसि अपि कश्चन आनन्दः ।

‘‘आवयोः मुखस्य दर्शनात् सः कोपं दर्शयति । भवती अस्ति इत्यतः गृहे सर्वं निरुह्यते । यदि भवती न स्यात् तर्हि एतावता सः गृहं परित्यज्य अगमिष्यत् ।...’’

‘‘तथा किमपि नास्ति आर्ये’’ इति यद्यपि अपूर्वया उक्तं, तथापि तया अवगतं तु आसीत् एव यत् सूर्यः मद्विषये विशेषभावं वहति इति ।

‘‘सः भवत्याः वचनं विधेयतया पालयति । अतः अहं किञ्चन कार्यं वदामि । तत् निर्वर्तयतु भवती कृपया’’ इति प्रार्थितवती विजयम्मा । अपूर्वा तस्याः मुखं प्रश्नार्थकदृष्ट्या अपश्यत् ।

‘‘श्वः एतस्य जन्मदिनम् । तत् निमित्तीकृत्य लक्ष्मीनृसिंहदेवालये एतस्य नाम्ना शाश्वतपूजा व्यवस्थापिता अस्ति । अन्नदानमपि अस्ति । अहं यदि वदेयं तर्हि सूर्यः निराकृतिं दर्शयेत् । अतः श्वः भवती तेन सह गत्वा पूजां निर्वर्त्य अन्नप्रसादं सेवित्वा आगच्छतु ।’’

एतस्य निराकरणे किमपि कारणं न आसीत् । अतः अङ्गीकारं सूचितवती अपूर्वा । सूर्यः अपि अनन्यगतिकतया एतं प्रस्तावम् अङ्गीकृतवान् ।

अनन्तरदिने दशवादने अटोयानेन अपूर्वा सूर्यः च लक्ष्मीनृसिंहदेवालयं प्राप्तवन्तौ । तत्र सोपानानां दर्शनात् अपूर्वा पूर्वं विक्षिप्तस्थितौ सूर्यः यत् दृष्टः तत् अस्मरत् ।

‘स्वजनानाम् उपेक्षापात्रीभूय स्वत्वहीनतां प्राप्य दयनीयां दशां गतः सूर्यः पुनरपि मातापित्रोः प्रीतिं वात्सल्यं प्रोत्साहं च प्राप्य नूतनं व्यक्तित्वं प्राप्तवान् आसीत् । तावता एव राववर्यः जन्मदाता न इति विषयस्य अवगमनात् तदीयं मनः कलुषितं जातम् । हे भगवन् ! कथमपि तस्य मनसः कालुष्यम् अपनय । तं पुनरपि सामान्यस्थितिं प्रापय’ इति भगवन्तं भक्त्या प्रार्थितवती अपूर्वा ।

‘‘सूर्य ! एतावतां वर्षाणाम् अनन्तरम् ऐदम्प्राथम्येन पूजादिने उपस्थितः अस्ति भवान् । यदा भवान् बालः आसीत् तदा एव भवतः पित्रा शाश्वतपूजानिर्वर्तनाय धनं दत्तम् । प्रतिवर्षं यत् अद्य अन्नदानं प्रचलति तत् भवतः पित्रा एव दीयमानम् अस्ति । प्रतिवर्षं पूजादिने तेन अवश्यमेव उपस्थीयते स्म । अद्य तु तेन न आगतम् । कुशली अस्ति ननु सः ?’’ इति अर्चकः यदा अपृच्छत् तदा सूर्यस्य मुखं कान्तिहीनं जातम् ।

अपूर्वया अपि किमपि न उक्तम् । सूर्यस्य कान्तिहीनं मुखं दृष्ट्वा अर्चकेन अपि अधिकं न पृष्टम् । पूजानीराजनादीनाम् अनन्तरम् अपूर्वा सूर्यः च बहिः आगतौ । अन्नवितरणस्थले फलकं स्थापितम् आसीत् - ‘अद्यतन्याः अन्नदानसेवायाः कर्ता सूर्यरावः’ इति । अन्नप्रसादस्वीकरणावसरे अपूर्वा सूर्यम् अवदत् - ‘‘अद्य कियन्तः जनाः भवन्नाम स्मरन्तः अन्नसेवनं कुर्वन्ति ! अहोभाग्यं भवतः !’’ इति ।

सूर्येण प्रतिवचनं किमपि न उक्तम् । अपूर्वा पुनः अवदत् - ‘‘एतत् कार्यम् आ विंशतेः वर्षेभ्यः अनुस्यूततया प्रचलति । राववर्यस्य प्रीतिः यदि भवति न स्यात् तर्हि किं सः एतावन्ति वर्षाणि शाश्वतपूजाम् अन्नदानव्यवस्थां च अकारयिष्यत् भवन्नाम्ना ?’’

‘‘मातुः अनुरोधस्य कारणतः धनं दत्त्वा महापुरुषत्वं प्राप्तुं कृतः प्रयत्नः स्यात् अयम्’’ - उपेक्षया अवदत् सूर्यः । ‘एतस्य चिन्तनं सुकरतया परिष्कर्तुं न शक्यते एव प्रायः’ इति अचिन्तयत् अपूर्वा ।

भोजनं समाप्य हस्तक्षालनाय यदा गतं तदा कश्चित् सूर्यम् उपसर्प्य अपृच्छत् - ‘‘अये ! सूर्यः ननु भवान् ?’’

सूर्यः अपि तम् अभिज्ञाय अवदत् - ‘‘अये प्रवीण ! कथम् अस्ति भवान् ?’’ इति ।

‘‘अहं कुशली । कदा बहिः आगतं भवता ? अहो, जीवने किं किं न प्रवृत्तम् ! अविचिन्त्य किमपि कर्तुम् उद्यतं यत् ततः जीवनमेव विनष्टम् इव ।...’’ इति सविषादम् अवदत् सः ।

क्षणं विरम्य तेन पुनः उक्तम् - ‘‘पिता भवन्तं यम् उडुपीयम् आवासीयविद्यालयं प्रति प्रेषितवान् तत्रैव यदि भवता सम्यक् पठितं स्यात् तर्हि सा घटना न अघटिष्यत एव । ततः प्रत्यागतः भवान् अस्मत्सहवासात् कुकृत्ये प्रवृत्तः अभवत् ।...’’

एतस्य श्रवणात् अपूर्वया अवगतं यत् अयं हननप्रकरणम् अधिकृत्य भाषते इति । सूर्येण सह तदवसरे ये आसन् तेषु अयमपि अन्यतमः इति सा अवगतवती ।

‘‘वयं सर्वे आत्मानं रक्षितवन्तः । भवान् गृहीतः जातः । क्षन्तव्याः वयं सूर्य !’’ इति वदन् सः साश्रुनेत्रः सन् सूर्यम् आलिङ्गितवान् ।

‘‘त्यज तत् । अविचिन्त्य यत् कृतं तत् महते अनर्थाय अभवत्’’ इति उक्त्वा सूर्यः अपृच्छत् - ‘‘प्रवीण ! इदानीं किं करोति भवान् ?’’ इति ।

‘‘अस्ति कश्चन लघुः उद्योगः । नाधिकं प्राप्यते । किन्तु सः एव अवलम्ब्यते अनन्यगतिकतया । कथमपि प्रचलति जीवनम् । मातापितरौ प्रहरणपूर्वकं यदा हितं बोधितवन्तौ तदा तस्य अवगमने अर्हता न आसीत् । इदानीम् अवगम्यते - तौ तदा किमर्थं तथा उक्तवन्तौ इति । किन्तु गतस्य विषये विषादेन किम् ? तयोः उपदेशः पालितः यदि अभविष्यत् तर्हि वयमपि अद्य सुस्थितौ स्थिताः स्याम । किं कर्तुं शक्यते ? आत्मना कृतस्य फलं स्वयम् अनुभोक्तव्यम् । एवं ननु सूर्य !’’

क्षणं विरम्य सः पुनः अवदत् - ‘‘सूर्य ! भवतः पिता भवदुदर्कविषये बहुधा चिन्ताग्रस्तः आसीत् तदा । किन्तु भवान् तु तस्य मुखमपि द्रष्टुं न इच्छति स्म । सः ताडयति इति वदन् भवान् गृहं प्रति गमनमेव बहुधा निवारयति स्म । भवान् मार्गभ्रष्टः न भवेत्, सन्मार्गं प्रति भवान् आनेतव्यः इति या आस्था, तत्कारणतः सः तथा व्यवहरति स्म इति भाति । किन्तु तत् अवगन्तुम् अपेक्षितः विवेकः सहना वा न आसीत् भवतः । तस्य क्रोधमात्रं नेत्रयोः पुरतः तिष्ठति स्म । ...’’

प्रवीणस्य एकैकमपि वचनं सूर्ये परिणामं जनयत् अस्ति इत्येतत् सूर्यस्य मुखस्य दर्शनात् एव ज्ञायते स्म । एतस्मिन् अवसरे एव प्रवीणम् अत्र प्रेषितवते भगवते कृतज्ञता समर्पिता अपूर्वया ।

सोपानानाम् अवतरणसमये अपि सूर्यः मौनेन एव आसीत् । तस्य अन्तः चिन्तनमन्थनं प्रवर्तते इति अवगतवती अपूर्वा अपि किमपि न अभाषत ।

तावता तस्य दूरवाणी शब्दम् अकरोत् । ‘‘अहो आर्य ! मम जन्मदिनं स्मर्यते भवता इति तु महते सन्तोषाय । अनुगृहीतोऽस्मि’’ इति उक्त्वा क्षणं यावत् सम्भाष्य सम्पर्कच्छेदम् अकरोत् सूर्यः । केनापि आत्मीयेन जनेन दूरवाणी कृता आसीत् इति अवगतम् अपूर्वया । सः कः इति यावत् सा प्रष्टुम् उद्यता तावता सूर्यः एव अवदत् - ‘‘पुट्टस्वामिवर्यः दूरवाणीं कृतवान् आसीत् । यदा अहं कारागारे आसं तदा सः मयि विशेषास्थां वहति स्म । हितं बोधयति स्म । वैद्येषु आगतेषु मार्गदर्शनं कारयति स्म । गृहात् भोजनम् आनीय ददाति स्म । मयि विशेषप्रीतिः आसीत् तस्य । जन्मदिने अविस्मृत्य मधुरम् आनीय ददाति स्म । अद्य मम जन्मदिनम् इत्येतत् स्मृत्वा तेनैव दूरवाणी कृता ।..’’

‘‘भवतः दूरवाणीसङ्ख्या तेन कथं ज्ञाता ?’’ इति अपृच्छत् अपूर्वा ।

उत्तरम् अजानन् सूर्यः अवदत् - ‘‘तदहं न जानामि ।...’’

तावता अपूर्वया मनसि एव काचित् योजना चिन्तिता आसीत् । सा सूर्यम् अवदत् - ‘‘तस्य पुट्टस्वामिवर्यस्य सङ्ख्या मह्यं दीयताम्’’ इति ।

सूर्यः कारणं किमपि अपृच्छन् तस्यै स्वस्य दूरवाणीम् अयच्छत् । अपूर्वा तत्रत्यां पुट्टस्वामिवर्यस्य सङ्ख्यां स्वस्य दूरवाण्यां समायोज्य सूर्याय तदीयां दूरवाणीं प्रत्ययच्छत् ।

गृहम् आगता सा प्रभाकररावं द्रष्टुं गता । तदवसरे सः आसीत् निद्राधीनः । हृदयाघातानन्तरं सः मध्याह्ने गृहम् आगत्य भुक्त्वा लघुनिद्रामपि समाप्य कार्यालयं प्रति गमनम् आरब्धवान् आसीत् । अपूर्वा तस्य उत्थापनप्रयासम् अकृत्वा पाकशालां गत्वा विजयम्माम् अपृच्छत् - ‘‘आर्ये ! किञ्चित्कालात् पूर्वं सूर्यम् उद्दिश्य दूरवाणी आगता आसीत् किम् ?’’

‘‘आम् । आर्यः यदा भोजने उद्यतः तदा दूरवाणी आगता आसीत् । आर्येण एव उत्तरम् उक्तम् । तेन सम्भाष्य सूर्यस्य सङ्ख्या दत्ता’’ इति विजयम्मा यदा अवदत् तदा अपूर्वायाः मनसि विद्यमानस्य सन्देहस्य उत्तरं प्राप्तम् आसीत् । सूर्यः प्रथमे दिने यदा गृहम् आगतः तदा प्रभाकररावः क्रोधवशात् - ‘‘स तु गोपीनाथस्य सम्पर्के तिष्ठन् चौर्ये उद्यतः अस्ति इति श्रूयते’’ इति यत् अवदत् तत् स्मृतम् । ‘एतत्सर्वं राववर्येण कथं ज्ञातम् ? तेन ज्ञातम् इत्यस्य अर्थः - पुट्टस्वामिवर्यस्य राववर्यस्य च सम्पर्कः आसीत् इति । मया कुतो वा पुट्टस्वामिवर्यस्य सम्पर्कः न क्रियेत ?’ इति चिन्तयित्वा सा झटिति एव सूर्यतः प्राप्तायाः पुट्टस्वामिवर्यस्य सङ्ख्यायाः सम्पर्कम् अकरोत् । स्वस्य परिचयम् उक्त्वा - ‘सूर्यम् अधिकृत्य भवता सह सम्भाषणीयम्’ इति सा यदा अवदत् तदा पुट्टस्वामिवर्येण सूचितम् - ‘श्वः प्रातः हलसूरुस्थम् आरक्षकालयं प्रति आगम्यताम्’ इति । अनन्तरदिने गत्वा पुट्टस्वामिवर्येण सह यदा सम्भाषितं तदा अपूर्वायाः सन्देहाः सर्वे अपगताः । तस्याः मुखे मन्दहासः प्रसृतः च ।

\* \* \*

‘‘अपूर्वे ! क्व गच्छन्तौ स्वः आवाम् ?’’ इति त्रिचक्रिकायाम् उपविष्टः सूर्यः असकृत् अपृच्छत् अपूर्वाम् ।

‘‘प्राप्तव्यं स्थलं प्राप्तम् । अवतीर्यताम्’’ इति उक्त्वा यानात् अवातरत् अपूर्वा । सूर्यः अपि अवतीर्णः । पुरतः स्थितम् आरक्षकालयं दृष्टवतः सूर्यस्य मुखं कान्तिहीनं जातम् ।

‘‘किमर्थम् अहम् अत्र आरक्षकालयं प्रति आनीतः ?’’ इति अपृच्छत् सः सातङ्कम् ।

‘‘अलम् आतङ्केन । आत्मीयः कश्चन भवन्तम् अत्र प्रतीक्षते’’ इति उक्त्वा सूर्यम् अन्तः नीतवती अपूर्वा । आरक्षकस्थानकमुख्येन सह सम्भाषणे रतः पुट्टस्वामिवर्यः सूर्यं दृष्ट्वा आश्चर्यं प्रकटयन् दृढतया आलिङ्ग्य - ‘‘सूर्य ! महत् परिवर्तनं दृश्यते त्वयि । कुशली ननु त्वम् ? कथम् अस्ति नूतनं जीवनम् ?’’ इति अपृच्छत् ।

‘‘अहं कुशली । सर्वं सुष्ठु प्रचलति’’ इति अवदत् सूर्यः । पुट्टस्वामिवर्यः किमर्थं प्रतीक्षते इति तेन न ज्ञातम् ।

पार्श्वस्थः प्रकोष्ठः वैयक्तिकसम्भाषणाय अनुकूलः आसीत् । तत्र उत्पीठिकां परितः स्थापितेषु आसन्देषु ते त्रयः अपि उपविष्टवन्तः ।

‘अहम् अत्र किमर्थम् आनीतः ? कः विशेष ?’ इति प्रश्नार्थकदृष्ट्या पश्यन् अपूर्वाम् अपृच्छत् सूर्यः ।

अपूर्वा पुट्टस्वामिवर्यस्य मुखम् अपश्यत् । पूर्वस्मिन् दिने जाते मेलने सा सर्वमपि पुट्टस्वामिवर्यं विस्तरेण उक्तवती आसीत् ।

‘‘सूर्य ! तव जन्मदिनविषयः मया कथं ज्ञायते ? वद’’ इति सहासम् अपृच्छत् पुट्टस्वामिवर्यः ।

उत्तरम् अजानन् सूर्यः मौनेन अतिष्ठत् ।

‘‘त्वं यदा कारागारं प्रति आगतः तदा अहं तस्य परिवीक्षकः आसम् । त्वदीयः जन्मदिनाङ्कः कः इति केनापि अनुक्ते सत्यपि मया कथं ज्ञातम् ? कारागारे बहुषु बन्धिषु सत्सु अपि तवैव जन्मदिनं किमर्थं मया आचर्यते स्म इति विषये त्वया कदापि किं चिन्तितम् ?’’

सूर्यः तद्विषये कदापि अवधानं न दत्तवान् आसीत् ।

‘‘मया तु विवरणपुस्तकात् तत् न प्राप्तम् । प्रतिवर्षं त्वज्जन्मदिने कश्चित् भवते दानाय मह्यं मधुरम् आनीय ददाति स्म ।... किम् एतत् त्वं जानासि ?’’

एतस्मिन् वचने विश्वासम् अप्राप्नुवन् अवदत् सूर्यः - ‘‘मया कारागारे स्थिते मां द्रष्टुं कोऽपि न आगतः एव । भवद्वचने नाहं विश्वसिमि ।’’

‘‘सूर्य ! एतद्विषये एतत् अन्यथाचिन्तनं तव । त्वां द्रष्टुं प्रतिमासम् एकवारं षड् वर्षाणि यावत् आगतं तेन । आगत्य दूरात् एव त्वां दृष्ट्वा अश्रूणि स्रावयित्वा तेन प्रतिगम्यते स्म ...’’

सूर्यः एतस्मिन् विश्वसितुं न सज्जः । सः अविश्वासेन अवदत् उच्चैः - ‘‘नाहं विश्वसिमि अत्र । यदि कश्चित् मां द्रष्टुम् आगच्छेत् तर्हि मया सह सम्भाषणम् अकृत्वा कथं प्रतिगच्छेत् सः ?’’

‘‘तस्यापि कारणम् अस्ति । त्वं स्वस्य प्रमादकारिताम् अवगच्छेः, पश्चात्तापं प्राप्नुयाः, अन्तरङ्गपरिशुद्धिं लभेथाः च इति उद्देशेन तेन तथा कृतम् । मातापितरौ मां द्रष्टुं, मया सह सम्भाषितुं वा किमर्थं न आगच्छतः इत्ययं प्रश्नः त्वयि उद्भवतु इति उद्देशेन तथा कृतं तेन । त्वं नवं व्यक्तित्वं प्राप्नुयाः इति हेतुना तथा आचरितम् ।...’’

‘‘किन्तु एतत्सर्वं माता मां न अवदत् एव ।...’’

‘‘एतत्सर्वं यदि सा जानीयात् तर्हि खलु वदेत् सा ? तेषु षट्सु वर्षेषु सा त्वां द्रष्टुम् एकवारम् अपि न   आगता ।..’’

‘‘एवं तर्हि मां द्रष्टुम् आगतः सः जनः कः ?’’ इति महता आश्चर्येण अपृच्छत् सूर्यः ।

तदा पुट्टस्वामिवर्यः अवदत् - ‘‘स तु तव पिता । मम आत्मीयः सुहृत् प्रभाकररावः । प्रतिमासं त्वां द्रष्टुम् आगच्छति स्म सः नियततया । त्वां दूरतः एव दृष्ट्वा अश्रूणि स्रावयति स्म सः । ‘अग्रे गत्वा सम्भाषणं क्रियताम्’ इति सानुरोधं मया उक्ते सः वदति स्म - ‘मम दर्शनं सः न इच्छति भोः’ इति । प्रतिवर्षं तव जन्मदिनावसरे मधुरम् आनीय मम हस्ते निक्षिपति स्म । त्वयि मम प्रीतिः या आसीत् तस्याः कारणं - त्वं मम मित्रस्य पुत्रः असि इति एकमेव ।...’’

पुट्टस्वामिवर्यः यत् वदति तत्र विश्वासं कर्तुम् अशक्नुवन् सूर्यः कष्टम् अनुभवन् आसीत् । पूर्वस्मिन् दिने पुट्टस्वामिमुखात् यदा एतत् श्रुतं तदा अपूर्वा अपि एतादृशीमेव स्थितिं प्राप्तवती आसीत् । स्वस्य विश्वासेन जयः प्राप्तः इत्यतः नितरां सन्तुष्टा आसीत् सा । ‘सूर्येण कथमपि अयं विषयः ज्ञातः न भवेत्’ इति संसूच्य तदानुगुण्येन प्रतिज्ञामपि कारितवान् आसीत् प्रभाकररावः । तथापि अपूर्वायाः अनुरोधस्य कारणतः सर्वम् उक्तवान् आसीत् पुट्टस्वामिवर्यः ।

‘‘असत्यम् एतत् । सर्वथा असत्यम् !’’ इति उच्चस्वरेण अवदत् सूर्यः ।

‘‘अहं जानामि - मम वचनेषु त्वं न विश्वसिषि इति । अतः एव कारागारीयस्य सन्देशपुस्तकस्य प्रतिकृतिः आनीता अस्ति मया । तत्र प्रतिमासं तव पित्रा कृतं हस्ताक्षरं दिनाङ्कादिकं च अस्ति । वर्षे द्वादशवारम् । षड् वर्षाणि यावत् । द्विसप्ततिवारं त्वां द्रष्टुम् आगतं राववर्येण । मम वचने मिथ्यात्वम् आरोपयितुं शक्यम् । किन्तु कार्यालयीयं पुस्तकं तु असत्यं न वदेत् ननु ?’’ इति सोद्वेगम् अवदत् पुट्टस्वामिवर्यः ।

सूर्यस्य नेत्राभ्याम् अप्रयत्नेन एव अश्रूणि निर्गतानि । क्षणं विरम्य सूर्यः अपृच्छत् - ‘‘गृहं प्रति मां नेतुं किमर्थं न आगतः पिता ?’’

पुट्टस्वामिवर्यः अवदत् - ‘‘आगतः आसीत् एव सः । किन्तु ततः पूर्वमेव त्वं गोपीनाथेन सह निर्गतः आसीः । अहं तव पिता च त्वदन्वेषणाय बहुधा प्रयासं कृतवन्तौ । तावता अवगतं यत् त्वं गोपीनाथसम्पर्के असि इति । तस्य ज्ञानात् तव पिता खिन्नः । चौर्यार्थम् उद्यतेन येन हननं कृतम् आसीत् तेन त्वया पुनरपि चोरगणस्य सम्बन्धवता सह गतम् इति ज्ञात्वा सः तप्तहृदयः जातः । बहूनां वर्षाणां दण्डप्राप्तेः अनन्तरमपि तव हृदयस्य परिवर्तनं न जातम् इति चिन्तयता तेन निर्णीतं - त्वं यथा इच्छसि तथा कर्तुम् अर्हसि इति ।...’’

सूर्यस्य हृदये महान् सन्तापः दृश्यते स्म ।


