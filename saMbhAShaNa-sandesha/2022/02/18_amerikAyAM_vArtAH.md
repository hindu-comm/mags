+++
title = "18 अमेरिकायां वार्ताः"

+++
# अमेरिकायां वार्ताः

अमेरिकादेशे गीताजयन्त्याचरणम्

गीताजयन्तीनिमित्तं कालिफोर्नियाराज्यस्थस्य कूपर्टिनोसंस्कृतकेन्द्रस्य कार्यकर्तृभिः डिसेम्बर्मासस्य अष्टादशे दिनाङ्के अन्तर्जालमाध्यमेन गीताजयन्तीकार्यक्रमः आयोजितः । तृतीय-द्वादशषोडशाध्यायानां पारायणं कृतम् । मुख्यातिथिना मनीषगोदारामहोदयेन भगवद्गीतायाः महत्त्वं संसारविमोचकत्वं च उपदिष्टम् । गीतासु भगवद्वचनम् युद्धभूमौ अर्जुनमेव प्रेरयितुं नोक्तम्, अर्जुनसदृशानाम् अस्माकम् अपि कार्याकार्यद्वन्द्वस्तु सर्वदा वर्तते एव । ईश्वरार्पणबुद्ध्या, फलं भगवति अर्पयित्वा, विना ममकारभावेन, समचित्तताम् आश्रित्य सर्वकर्माणि करणीयानि इति बोधयित्वा महोदयः सनातनधर्मस्य अनुयायिभिः प्रतिदिनं समग्रा भगवद्गीता पठनीया, भागशः वा पठनीया, न्यूनातिन्यूनम् एकः श्लोकः वा अधीयताम् इति प्रेरितवान् । उत्सवेऽस्मिन् 45 कुटुम्बाः भागम् अवहन् ।

गीताजयन्तीं निमित्तीकृत्य प्रचारसङ्घटनकार्यविभागयोः परस्परसहयोगेन राष्ट्रियस्तरे अन्तर्जालमाध्यमेन कश्चन भाषणकार्यक्रमः डिसेम्बर्मासस्य नवदशे दिनाङ्के आयोजितः आसीत् । अ.भा.सहसङ्घटनमन्त्री श्रीमान् दत्तात्रेयवज्रळ्ळिमहोदयः मुख्यातिथिः आसीत् । ‘भगवद्गीतायां निरूपिताः विचाराः सार्वकालिकाः, सार्वत्रिकाश्च सन्ति । तेषां विचाराणाम् आचरणेन आत्मनः, सङ्घटनस्य च विकासः कथं सिद्ध्यति’ इति विशदीकुर्वन् उपस्थितान् सर्वान् गीतायाः अध्ययनार्थं सः प्रेरितवान् । शताधिकाः कार्यक्रमेऽस्मिन् भागम् ऊढवन्तः । अस्य कार्यक्रमस्य निर्वहणं युवकार्यकर्त्रीभिः स्नेहा-सहना-नेहा-नैसर्गीभिः कृतम् ।

ग्रीन्विल्-ह्युस्टन्-संस्कृतकेन्द्रस्य गीताजयन्तीकार्यक्रमः डिसम्बर्मासस्य नवदशे सुसम्पन्नः । आदौ बालाः चितान् गीताश्लोकान् श्रावितवन्तः । ततः परं जनार्दनक्यातनहळ्ळिमहोदयः गीतायाः सारांशं निरूप्य - ‘नैरन्तर्येण गीतापठनं कुर्मश्चेत् अस्माकं जीवने उत्तमानि परिवर्तनानि स्वयम् आगच्छन्ति’ इति सोदाहरणं विशदीकृतवान् । संस्कृतकेन्द्रस्य केचन छात्राः कार्यक्रमस्य विभिन्नानाम् अंशानां निर्वहणं कृतवन्तः । कार्यक्रमस्य संयोजनं वैष्णव्या कृतम् । कार्यक्रमे उपपञ्चाशाः जनाः सोत्साहं भागम् ऊढवन्तः ।

आदित्यहृदयस्तोत्रपठनम्

‘प्रतिदिनं संस्कृतम्’ इत्येतस्य प्रकल्पस्य अङ्गत्वेन अन्तर्जालमाध्यमेन ’प्रतिदिनं रामायणपारायणम्’ इत्ययं वर्गः अमेरिकादेशे अधुना प्रवर्तते । रामायणपारायणवर्गस्य अङ्गत्वेन जनवरिमासस्य प्रथमे दिनाङ्के प्रभाते स्थानीयसूर्योदयसमयानुसारं चतुर्वारम् आदित्यहृदयपठनम् (रामायणस्य युद्धकाण्डस्य 105तमस्य सर्गस्य पारायणम्) आयोजितम् आसीत् । दिशा-गोपाला-भगिन्यौ, वेङ्कटेशाचार्य-वेङ्कटेशत्यागसमुद्रमहोदयौ च अस्य स्तोत्रपठनस्य निर्वहणं समीचीनरीत्या कृतवन्तः । पञ्चनवतिः जनाः अस्मिन् विशेषपारायणे उपस्थितवन्तः ।
