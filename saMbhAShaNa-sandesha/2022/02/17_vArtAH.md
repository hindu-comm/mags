+++
title = "17 वार्ताः"

+++
# वार्ताः

लक्ष्मणपुरे गीताजयन्ती

लक्ष्मणपुरस्थस्य नवयुगकन्यामहाविद्यालयस्य संस्कृतविभागस्य द्वारा डिसेम्बरमासस्य 17 दिनाङ्के गीताजयन्तीसमारोहः आयोजितः । कार्यक्रमस्य सञ्चालनं डॉ. रीतातिवारी कृतवती । कार्यक्रमे मुख्यातिथिरूपेण राष्ट्रधर्मपत्रिकायाः प्रधानसम्पादकः प्रा.ओमप्रकाशपाण्डेयः, विशिष्टातिथिरूपेण सर्वेशचन्द्रद्विवेदी, अध्यक्षरूपेण महाविद्यालयस्य प्राचार्यः प्रा. मञ्जुला-उपाध्याया च आसन् । गीताश्लोककण्ठपाठस्पर्धा, लघुभाषणं, द्वादशाध्यायस्य सामूहिकपठनं च कार्यक्रमे अभवत् ।

हलसूरुभागे गीताजयन्ती

बेङ्गलूरुनगरे हलसूरुभागे डिसेम्बरमासे 14 दिनाङ्के अन्तर्जालमाध्यमेन गीताजयन्तीकार्यक्रमः आयोजितः । अवसरेऽस्मिन् भागाध्यक्षः नारायणनम्बूदिरिः कार्यक्रमम् उद्घाट्य गीताजयन्त्याः गीतायाः च वैशिष्ट्यं निरूपितवान् । गीताकेन्द्रच्छात्रेभ्यः गीतावाचनस्पर्धा गीताभाषणस्पर्धा च कल्पिता आसीत् । स्पर्धयोः 32 छात्राः भागम् अवहन् । एकादशाध्यायस्य पारायणेन कार्यक्रमः समाप्तः । भागस्य बालकेन्द्रे गीताजयन्त्याः आचरणं डिसेम्बरमासे 19 दिनाङ्के सम्मपन्नम् । तत्र पञ्चदशाधिकाः बालाः गीतावाचनस्पर्धायां गीतान्त्याक्षर्यां च सोत्साहं भागम् ऊढवन्तः ।

अ.सं.शि.केन्द्रस्य प्रमाणपत्रवितरणम्

अ.सं.शि.केन्द्रस्य प्रमाणपत्रवितरणस्य नवसत्रस्योद्घाटनस्य च कार्यक्रमः जीवाजीविश्वविद्यालयस्य भाषाध्ययनकेन्द्रस्य सभागारे सम्पन्नम् । अतिथीनां स्वागतं परिचयं च केन्द्रशिक्षकः कृष्णकान्तपञ्चारियः व्यदधत् । विशिष्टातिथिना प्रा.हेमन्तशर्मणा संस्कृतज्ञानं द्रढनीयम् इति अवदत् । मुख्यवक्ता डॉ. बालकृष्णशर्मा संस्कृतभाषायाः विविधस्वरूपाणां विस्तृतं विवेचनम् अकरोत् । उत्तीर्णेभ्यः छात्रेभ्यः प्रमाणपत्रवितरणम् अपि जातम् ।

उज्जयिन्यां गीताजयन्ती

उज्जयिनीस्थे म.पा.सं.वै.विश्वविद्यालये गीताजयन्तीसमारोहः डिसेम्बरमासे 14 दिनाङ्के समायोजितः । कार्यक्रमस्य मुख्यवक्त्री प्रा. शोभामिश्रमहोदया, अध्यक्षः विश्वविद्यालयस्य कुलपतिः प्रा. विजयकुमारमहोदयः, संयोजकः डॉ. संकल्पमिश्रः च आसन् । कार्यक्रमेऽस्मिन् भगवद्गीतायाः पञ्चदशाध्यायस्य वाचनं जातम् । कार्यक्रमस्य सञ्चालनं डॉ. शैलेन्द्रकुमारपाण्डेयेन, धन्यवादसमर्पणं डॉ. अखिलेशकुमारपाण्डेयेन सम्पादितम् । कार्यक्रमेऽस्मिन् कुलसचिवः डॉ. दिलीपसोनी, समस्तविभागाध्यक्षाः, अतिथ्यध्यापकाः, छात्राश्च भागं स्वीकृतवन्तः ।

त्रिपुराराज्ये गीताजयन्तीमहोत्सवः

त्रिपुराराज्यस्य अगरतलामहानगरे 21.12.21 दिनाङ्के गीताजयन्त्युत्सवः समाचरितः । अस्मिन् कार्यक्रमे मुख्यातिथित्वेन एम्.वि.वि.विश्वविद्यालयस्य कुलपतिः प्रा. सत्यदेवपोद्दारवर्यः समागत्य सर्वान् उदबोधयत् । विशिष्टातिथिरूपेण प्रान्तप्रचारकः श्री निखिलनेवासकरमहोदयः उपस्थितः आसीत् । अध्यक्षस्थानं विभूषितं श्री नृपेणचन्द्ररायवर्येण । कार्यक्रमस्य सञ्चालनं विकाससरकारः अकरोत् । प्रास्ताविकं विक्रमविश्वासेन कृतम् । धन्यवादवचनानि डा. शिवसाधनदेवनाथेन उक्तानि । अगरतलायाम् उषाबजारनामके स्थाने बालकेन्द्रे, त्रिपुराराज्यस्य साप्ताहिकमेलनेषु, बालकेन्द्रेषु, सरलाकेन्द्रे चापि गीताजयन्तीकार्यक्रमाः अभवन् ।

पुणेनगरे स्नेहमेलनम्

डिसेम्बरमासस्य 19 दिनाङ्के पुणेनगरस्थस्य सिंहगडविभागस्य स्नेहमेलनं सञ्जातम् । अस्य अध्यक्षपदं पद्मश्रीः गिरिशप्रभुणेमहोदयः भूषितवान् । गीताधर्ममण्डलस्य कार्यकर्त्री सुश्रीः सुलभाकुलकर्णी प्रमुखवक्त्रीरूपेण मार्गदर्शनं कृतवती । कार्यक्रमस्य प्रास्ताविकं सुश्रीः वैखरीकुलकर्णी कृतवती । पश्चिममहाराष्ट्रप्रान्तस्य उपाध्यक्षस्य श्री अनन्तरावधर्माधिकारिमहोदयस्य सत्कारः तदीयम् अमृतमहोत्सववर्षम् उपलक्ष्य कृतः । कार्यक्रमे अ.भा.प्रचारप्रमुखः शिरीषभेडसगावकरः, प्रान्तस्य सहमन्त्री विनयदुनाखे च उपस्थितौ आस्ताम् ।

डिप्लोमापाठ्यक्रमाणाम् उद्घाटनम्

महर्षिपाणिनिसंस्कृतवैदिकविश्वविद्यालये, डिप्लोमापाठ्यक्रमाणाम् उद्घाटनसमारोहः 10-12-2021 दिनाङ्के आयोजितः । अस्य अध्यक्षः आसीत् विश्वविद्यालयस्य कुलपतिः प्रा. विजयकुमारमहोदयः । विशिष्टातिथिरूपेण कुलसचिवः डॉ. दिलीपसोनीमहोदयः उपस्थितः आसीत् । प्रस्ताविकम्, अतिथीनां स्वागतञ्च डॉ. मनमोहनोपाध्यायेन कृतम् । कार्यक्रमे अस्मिन् केन्द्रनिर्देशकेन संसूचितं यत् सम्भाषणवैदिक-गणित-योग-मन्दिरप्रबन्धनादीनाम् अष्टानां डिप्लोमापाठ्यक्रमाणां, चतुर्दशानां प्रमाणपत्रीयपाठ्यक्रमाणां च औपचारिकरूपेण सञ्चालनं करिष्यते । कार्यक्रमस्य सञ्चालनं डॉ. दिनेशचौबे, धन्यवादसमर्पणं डॉ. उपेन्द्रभार्गवः च कृतवन्तौ ।

उज्जयिन्यां शिक्षकप्रशिक्षणकार्यशाला

उज्जयिनीस्थेन म.पा.सं.वै.विश्वविद्यालयेन त्रिदिवसीया संस्कृतशिक्षकप्रशिक्षणकार्यशाला दिसम्बरमासस्य 14 दिनाङ्कतः 16 पर्यन्तम् आयोजिता । अस्याः उद्घाटनसमारोहे आध्यक्ष्यम् अवहत् विश्वविद्यालयस्य कुलपतिः प्रा. विजयकुमारमहोदयः । मुख्यातिथिरूपेण श्रीमान् अंशुलगुप्तः, (आयुक्तः, नगरनिगमः, उज्जयिनी) विशिष्टातिथिरूपेण कुलसचिवः डॉ. दिलीपसोनी, श्री मनोजद्विवेदी च आसन् । कार्यक्रमस्य प्रस्ताविकीयम्, अतिथीनां स्वागतञ्च केन्द्रनिर्देशकः डॉ. मनमोहनोपाध्यायेन कृतम् । कार्यक्रमस्य सञ्चालनं डॉ. दिनेशचौबे, धन्यवादार्पणं कुलसचिवः च कृतवन्तौ । अशीतिः शासकीयशिक्षकाः वर्गेऽस्मिन् भागं गृहीतवन्तः । अस्मिन् वर्गे सम्भाषणं, गद्यं, पद्यं, व्याकरणम्, उच्चारणम् इत्यादिषु विषयेषु प्रशिक्षणं प्रदत्तम् । अस्य समापनसमारोहे अध्यक्षः आसीत् कुलपतिः प्रा. विजयकुमारमहोदयः, मुख्यातिथिरूपेण जनपदशिक्षाधिकारी श्रीमान् आनन्दशर्मा, विशिष्टातिथिरूपेण भर्तृहरिगुहापीठाध्यक्षः स्वामी रामनाथः, कुलसचिवः डॉ. दिलीपसोनी, श्री मनोजद्विवेदी च आसन् । वर्गस्य प्रतिवेदनम्, अतिथीनां स्वागतञ्च डॉ. मनमोहनोपाध्यायेन कृतम् ।

जोधपुरे भाषाबोधनवर्गः

जोधपुरप्रान्ते बीकानेरे षड्दिवसीयः आवासीयः भाषाबोधनवर्गः डिसेम्बरमासस्य पञ्चविंशदिनाङ्कात् त्रिंशदिनाङ्कं यावत् प्राचलत् । वर्गस्य उद्घाटनसत्रे मुख्यातिथिः महापौरा श्रीमती सुशीलाराजपुरोहितवर्या उपस्थिता आसीत् । मुख्यवक्ता आसीत् क्षेत्रसंयोजकः डॉ.तगसिंहराजपुरोहितः । अध्यक्षीयभाषणं कृतवती वर्गाधिकारिणी डॉ.साक्षीमेहता । काव्यगीतम् इलापारीकः गीतवती । 91 शिक्षार्थिनः 25 शिक्षकप्रबन्धकाश्च वर्गे आसन् । वर्गे क्षेत्रसङ्घटनमन्त्री हुल्लासचन्द्रः, प्रो.रजनीरमणझा महेशदाधीचश्च शिक्षार्थिनां मार्गदर्शनं कृतवन्तः । समारोपे मुख्यवक्ता आसीत् अ.भा.सहसंघटनमन्त्री जयप्रकाशगौतमः । मुख्यातिथिः आसीत् प्रा.नन्दितासिंघवी । प्रान्ताध्यक्षः तुलसीदासशर्मा अध्यक्षीयभाषणं कृतवान् । प्रबन्धप्रमुखौ आस्तां श्रवणोपाध्याय-सन्तोषमहाराजौ । धन्यवादज्ञापनं हरिशङ्करसारस्वतः कृतवान् । महावीरः कार्यक्रमस्य सञ्चालनं कृतवान् ।

हरियाणाराज्ये द्विदिवसीयं सम्मेलनम्

हरियाणाराज्ये भिवानीजनपदस्य राधास्वाम्याश्रमे डिसम्बर्-मासस्य 25,26 दिनाङ्कयोः द्विदिवसीयं सम्मेलनं जातम् । तस्मिन् 700 कार्यकर्तारः भागं गृहीतवन्तः । अस्य उद्घाटनकार्यक्रमे अध्यक्षरूपेण श्रीकंवरपालमहाराजः, मुख्यातिथिरूपेण हरियाणासर्वकारस्य कृषिमन्त्री श्री जे.पी.दलालवर्यः, सारस्वतातिथिरूपेण सांसदः श्री धर्मवीरसिंहवर्यः, मुख्यवक्तृरूपेण अ.भा.सहसंघटनमन्त्री श्री जयप्रकाशः च समुपस्थिताः आसन् । कार्यकर्तॄणाम् उत्तरदायित्वानां परिवर्तनं नूतनोत्तरदायित्वानां घोषणा च तत्र कृता । सायङ्काले नृत्यादीनां सांस्कृतिककार्यक्रमाणाम् आयोजनं कृतम् । द्वितीये दिवसे सम्मेलनस्य उत्तरक्षेत्रीयशिक्षणप्रमुखः श्री कौशलकिशोरः मुख्यवक्तृरूपेण, मुख्यातिथिरूपेण राज्यस्य भाजपप्रवक्ता श्री सत्यव्रतशास्त्री, सारस्वतातिथिरूपेण शिक्षाचिकित्सानिदेशकः श्री मुकेशकुमारसोलङ्की, विशिष्टातिथिरूपेण केन्द्रीयविश्वविद्यालयस्य कुलपतिः प्रा. टङ्केश्वरकुमारः च समुपस्थिताः । कार्यक्रमस्य अन्ते उत्तरक्षेत्रीयसम्पर्कप्रमुखेण प्रा. यशवीरसिंहवर्येण अध्यक्षीयोद्बोधनं कृतम् । प्रान्तमन्त्रिणा श्री जोगीन्द्रसिंहेन धन्यवादज्ञापनं कृतम् । कार्यक्रमेऽस्मिन् हरियाणाराज्यस्य संस्कृतभारतीकार्यकारिण्याः घटनम् अपि जातम् ।

कासरगोडुजनपदे गीताजयन्त्यादयः

कासरगोडुजनपदे दशम्बरमासस्य 25 तमे दिनाङ्के गीताजयन्ती विवेकानन्दजयन्ती संस्कृतनिधिसमर्पणदिनाचरणं च अभवत् । तत्र विविधाः स्पर्धाः मातृपूजनं जन्मदिनाचरणं च आचरितम् । त.सुब्रह्मण्यभट्टः उद्घाटनम् अकरोत् । श्रीमान् राबर्टरोसारियो, योगाचार्यः पुण्डरीकाक्षः, श्रीमती वसन्ती, श्रीमान् मञ्जुनाथोडुपः च भाषणम् अकुर्वन् । समारोपकार्यक्रमे अतिथिः आसीत् अधिवक्ता श्रीमान् मोहम्मदास्घरः । श्रीमान् चन्द्रशेखरपार्थकोच्चिः, श्रीमती सन्ध्याकेदिलाया च भाषणं कृतवन्तौ । कार्यक्रमे शताधिकाः जनाः भागं गृहीतवन्तः ।

उज्जयिन्यां सम्भाषणशिबिरम्

उज्जयिन्यां जनवरीमासस्य 3 दिनाङ्के सम्भाषणशिबिरस्य उद्घाटनसमारोहः सम्पन्नः । तत्र अध्यक्षः आसीत् डॉ. मनमोहनोपाध्यायः । मुख्यातिथिः आसीत् डॉ. अखिलेशद्विवेदी । प्राचार्यः श्री सोमशर्मा अतिथीनां स्वागतं कृतवान् । केन्द्रस्य निदेशकेन सम्भाषणे दक्षतायाः आवश्यकता प्रतिपादिता । कार्यक्रमस्य सञ्चालनं डॉ. दिनेश चौबे, धन्यवादार्पणं श्री नवलकिशोरः च कृतवन्तौ । अवसरेऽस्मिन् अध्यापकाः, शताधिकाः छात्राश्च उपस्थिताः आसन् ।

सुसम्पन्नं मालवाप्रान्तसम्मेलनम्

मालवाप्रान्तस्य प्रान्तकार्यकर्तृसम्मेलनम् उज्जयिन्यां सम्पन्नम् । तत्र 56 स्थानेभ्यः आगताः 148 उत्तरदायित्ववन्तः कार्यकर्तारः सहभागं कृतवन्तः । उद्घाटनसत्रे प्रो. हिमांशुरायः मुख्याभ्यागतरूपेण आगतः आसीत् । द्वादशसु सत्रेषु दैनिककक्षाः, साप्ताहिकमेलनानि, विभागशः भाषाबोधनवर्गाः, प्रबोधनवर्गाः, सम्भाषणशिबिराणि इत्येतेषां विस्तारः करणीयः इति कार्यकर्तृभिः प्रान्ताध्यक्षायाः सीमाभगिन्याः सन्निधौ सङ्कल्पितम् । महामन्त्री श्रीमान् श्रीशदेवपुजारी, क्षेत्रसङ्घटनमन्त्री श्रीमान् प्रमोदपण्डितः, मध्यक्षेत्रसंयोजकः श्रीमान् भरतबैरागी च प्रान्तसम्मेलने दिनत्रयमपि मार्गदर्शनं कृतवन्तः । प्रान्तमन्त्री डॉ. हेमन्तशर्मा वृत्तप्रेषणं कृतवान् ।

सोलापुरे सुभाषितपठनस्पर्धा

पश्चिममहाराष्ट्रप्रान्तद्वारा आयोजिते संस्कृतसुभाषितपठनस्पर्धा सोलापुरे अभवत् । जनपदस्तरे अष्टादश छात्राः भागं गृहीतवन्तः । द्वादश छात्राः राज्यस्तरे नियुक्ताः जाताः । निखिलबडवे, स्वप्नासहस्रस्रबुद्धे, आनन्दकुलकर्णी, माधुरीदेवगण इत्येतैः शिक्षकैः मार्गदर्शनं कृतम् । परीक्षकरूपेण डॉ.रमाकान्तयाचितः सौ.मधुरागोगटे च आस्ताम् ।

वृन्दावने प्रान्तीयभाषाबोधनवर्गः

वृन्दावने दशदिवसीयस्य आवासीयस्य भाषाबोधनवर्गस्य आरम्भः जनवरीमासस्य द्वितीये दिनाङ्के केशवधाम्नि अभवत् । केशवधामसंस्थानस्य निदेशकस्य श्रीललितकुमारवर्यस्य आध्यक्ष्ये, विश्वविख्यातकथाकारस्य श्रीबद्रीशवर्यस्य मुख्यातिथित्वे, डॉ. दीपकगोयलवर्यस्य विशिष्टातिथित्वे, डॉ. स्वामिनः अनिलानन्दवर्यस्य, डॉ. मनोजमोहनशास्त्रिवर्यस्य च उपस्थित्यां कार्यक्रमस्य शुभारम्भः अभवत् । मुख्यवक्ता आसीत् प्रान्तसंघटनमन्त्री श्री श्रवणकुमारः । अस्मिन् अवसरे बहवः गण्याः उपस्थिताः आसन् ।

मङ्गलूरुनगरे गीताजयन्ती

डिसेम्बर्मासस्य 20तमे दिनाङ्के मङ्गलूरुनगरे सङ्घनिकेतने गीताजयन्तीसमर्पणदिनकार्यक्रमः चालितः । श्री गणपतिपैमहोदयेन कार्यकर्तृभिः साकं भगवद्गीतायाः 18 अध्यायाः पठिताः । सभाकार्यक्रमे मुख्यातिथिरूपेण उपस्थितः रामकृष्णमठीयः श्री जितकामानन्दवर्यः गीतासन्देशम् उक्तवान् । अ.भा.प्रशिक्षणप्रमुखेण डा.विश्वासमहोदयेन प्रास्तविकभाषणं कृतम् । मङ्गलूरुनगराध्यक्षः श्री एम्.आर्.वासुदेवः समारम्भे अध्यक्षस्थानम् अलङ्कृतवान् आसीत् । गीताकण्ठपाठस्पर्धायां विजेतॄणां कृते पारितोषिकाणि वितीर्णानि ।

गुण्टूरुजनपदे कार्यकर्तृसम्मेलनम्

आन्ध्रप्रदेशराज्यस्य कार्यकर्तॄणां द्विदिवसीयं कार्यकर्तृसम्मेलनं गुण्टूरुजनपदस्य जिल्लेलमुडिग्रामे डिसेम्बर्मासस्य 24,25 दिनयोः प्रवृत्तम् । त्रयोदशभ्यः जनपदेभ्यः समागताः कार्यकर्तारः कार्यविस्तरणविषये, कार्यदृढीकरणविषये, कार्यकर्तॄणां विकासविषये च चर्चाम् अकुर्वन् । प्रान्ताध्यक्षेण तिरुपतिस्थस्य रा.सं.विश्वविद्यालयस्य कुलपतिना आचार्येण वि.मुरलीधरशर्ममहाभागेन कार्यकर्तॄणां भाषादक्षतायाः संवर्धनोपायाः सूचिताः । अस्मिन् सम्मेलने देहलीस्थस्य के.सं. विश्वविद्यालयस्य भूतपूर्वकुलपतिः आचार्यः प.ना.शास्त्रिमहोदयः शैक्षणिकोपक्रमाणां विषये मार्गदर्शनम् अकरोत् । अस्मिन् सम्मेलने दक्षिणमध्यक्षेत्राध्यक्षः श्री दोर्बलप्रभाकरशर्मा, कार्यदर्शी डा. उपद्रष्टा रमणमूर्तिः, प्रान्तोपाध्यक्षः श्री ज.चन्द्रशेखरः, अन्ये च भागम् अगृह्णन् ।

शिवमोग्गनगरे संस्कृतभाषणस्पर्धा

जनवरीमासस्य एकादशे दिनाङ्के शिवमोग्गनगरे संस्कृतभारती-तरुणोदयसंस्कृतसेवासंस्थायोः संयुक्ताश्रये 31 तमी राज्यस्तरीया संस्कृतभाषणस्पर्धा आयोजिता आसीत् । ‘प्राथमिकशालाशिक्षणतः एव संस्कृताध्ययनस्य आवश्यकता’ इति विषयम् अधिकृत्य इयं स्पर्धा आयोजिता । आयोजकाः विजेतॄणां कृते प्रशस्तिपत्रं, धनराशिं च दत्तवन्तः । कार्यक्रमेऽस्मिन् मुख्यातिथिरूपेण विधानपरिषदः सदस्यः श्री डि.एस्.अरुणः उपस्थाय - ‘संस्कृतभाषा प्रभावयुतभाषा अस्ति । बाल्याद् आरभ्य एव बालाः पाठिताः चेत् उत्तमम्’ इति अवदत् । शिवमोग्गजनपदसंयोजकः टि.वि.नरसिंहमूर्तिः, तरुणोदयसंस्थायाः कोशाध्यक्षः एन्.आर्.प्रकाशः, वासविविद्यालयस्य कार्यदर्शी एस्.के.शेषाचलः, श्रीमती मनुचह्वाण्, श्री करम्बळ्ळिकृष्णशेट्टिः च समारम्भे उपस्थिताः आसन् । स्पर्धायाः निर्णायकरूपेण विद्वान् अनन्तकृष्णः, विद्वान् गुरुमूर्तिः, श्रीमती लता, श्रीमती यशोमती च आसन् । श्रीमती नेत्रावती कार्यक्रमस्य निर्वहणं, श्रीमती सुप्रियाहेगडे स्वागतं, कुमारी स्फूर्तिः धन्यवादसमर्पणं च क्रमशः अकुर्वन् ।

उद्घोषिताः साहित्याकादमीप्रशस्तयः

प्रतिवर्षमिव 2021 तमवर्षीयाः साहित्याकादमीप्रशस्तयः सद्यः एव उद्घोषिताः अभवन् । विभिन्नासु भाषासु इव संस्कृतभाषायाम् अपि साहित्यकृषिं कृतवद्भिः प्रशस्तिः लब्धा । त्रिविधाः भवन्ति एताः प्रशस्तयः । सर्वादौ साहित्याकादमीप्रशस्तिः प्राप्ता अस्ति विन्देश्वरीप्रसादमिश्रेण (विनय-उपाख्येन) तदीयाय ‘सृजति शङ्खनादं किल’ इति काव्यसङ्ग्रहार्थम् । अस्याः प्रशस्तेः निर्णायकाः डा.महावीराग्रवालः, प्रा.राणीसदाशिव-मूर्तिः, डा.लीनारस्तोगी च आसन् । युवपुरस्कारः ‘कथाकल्पलता’ इति कथासङ्ग्रहार्थं श्वेतपद्माशतपतिः इत्यनया प्राप्ता अस्ति । युवपुस्कारस्य निर्णायकाः आसन् प्रा.भागीरथीनन्दः, डा.गौतमभाईपटेलः, डा.एस्.सुदर्शनशर्मा च । बालसाहित्यपुरस्काराख्यां प्रशस्तिम् आशा-अग्रवालवर्या प्राप्तवती तदीयायै ‘कथामाधुरी’नाम्न्यै कृतये । अस्य पुरस्कारस्य निमित्तं निर्णायकगणे आसन् डा.पेन्नामपधुसूदनः, डा.सम्पदानन्दमिश्रः, डा. सुधीकान्तभारद्वाजः च । सर्वान् पुरस्कारभाजः अभिनन्दति सन्देशपरिवारः ।

प्र.की.प्राच्यशोधसंस्थानस्य स्थापनोत्सवः

प्रत्नकीर्तिप्राच्यशोधसंस्थानेन आभासिकपटले नैजः स्थापनोत्सवः डिसेम्बर्मासस्य 20तमदिनाङ्कतः 31 तमदिनाङ्कपर्यन्तं हर्षोल्लासेन मानितः । विशिष्य बालसाहित्यसन्ध्या, परिचर्चा, व्याख्यानमाला, पुस्तकलोकार्पणसन्ध्या, सांस्कृतिककार्यक्रमाः इत्यादयः आयोजिताः आसन् । प्रतिदिनं जातेषु कार्यक्रमेषु विभिन्नस्थानीयाः विदेशीयाः च संस्कृतविद्वांसः भाषेतरविद्वांसः च भागम् ऊढवन्तः । सम्पूर्तिसत्रस्य आध्यक्ष्यं प्रा. राधावल्लभत्रिपाठिवर्यः अकरोत् । कार्यक्रमस्यास्य संचालनं डॉ.शरदिन्दुकुमारत्रिपाठिना, धन्यवादज्ञापनं संस्थानस्य अध्यक्षेण श्रीमता ज्ञानप्रकाशत्रिपाठिना च कृतम् । अस्य कार्यक्रमस्य संयोजकः संस्थानस्य सचिवः डॉ.प्रतापमिश्रः, तान्त्रिकसहयोगी डॉ. शम्भुतिवारी च आसीत् ।

पालमूरुनगरे गीताकण्ठपाठस्पर्धा

तेलङ्गाणराज्ये पालमूरुनगरे 12.12.21 दिनाङ्के गीताकण्ठपाठस्पर्धा आयोजिता । एतस्यां स्पर्धायां, 60 छात्राः भागं गृहीतवन्तः । कार्यक्रमे सं.भा जनपदगौरवाध्यक्षः डा. भरद्वाजनारायणरावः, कोशाधिकारी मोहनप्रसादः च आस्ताम् । अस्मिन् कार्यक्रमे जनपदकार्यदर्शी नागराजः, पत्राचारप्रमुखः वेङ्कटरेड्डिः, व्यवस्थाप्रमुखः श्रीनिवासरेड्डिः, राजमल्लेशः, स्वर्णकुमारी, नागराजः इत्यादयः, शताधिकजनाः च उपस्थिताः आसन् ।


