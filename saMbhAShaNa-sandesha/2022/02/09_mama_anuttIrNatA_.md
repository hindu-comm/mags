+++
title = "09 मम अनुत्तीर्णता भवितुं न अर्हत"

+++
# मम अनुत्तीर्णता भवितुं न अर्हति

![](magazine_images/img-1658380437Bal3.jpg)

कश्चन विद्यालयः । सर्वे छात्राः श्रद्धया पठन्ति स्म तत्र । परीक्षायाः अनन्तरम् एकस्मिन् दिने परीक्षापरिणामः घोषितः । घोषणस्य अनन्तरं कश्चन छात्रः उत्थाय अवदत् - ‘‘श्रीमन् ! मम परीक्षापरिणामः भवता न उक्तः ।..’’

‘‘त्वं तु ज्वरादिकारणम् उक्त्वा दीर्घकालं यावत् कक्ष्यायाम् अनुपस्थितः आसीः । अतः त्वम् अनुत्तीर्णः स्याः । तस्मात् एव एतस्याम् आवल्यां तव नाम नास्ति ।..’’

‘‘एवं भवितुं न अर्हति श्रीमन् !’’ - सः छात्रः आत्मविश्वासेन अवदत् ।

‘‘यदि उत्तीर्णः स्याः तर्हि आवल्यां तव नाम अभविष्यत् एव । तस्मात् स्पष्टं यत् त्वम् अनुत्तीर्णः असि इति । तूष्णीम् उपविश तावत् ।...’’

‘‘ मम अनुत्तीर्णता भवितुं न अर्हति श्रीमन् !’’

‘‘नियतोपस्थितौ असमर्थः अपि त्वम् उत्तीर्णताविषये मया सह वादं कर्तुम् इच्छसि किम् ? नितराम् उद्धतव्यवहारः अयम् । यदि तूष्णीं न उपविश्येत तर्हि त्वया दण्डः देयः भवेत् ।...’’

‘‘श्रीमन् ! उत्तीर्णताविषये मम सन्देहः एव नास्ति ।...’’

‘‘उद्धत ! पञ्चरूप्यकात्मकः दण्डः विधीयते मया ।....’’

‘‘श्रीमन् ! दण्डविधानात् भीतः न भवामि अहम् । मम उत्तीर्णता स्यात् एव’’...

‘‘अनुत्तीर्णः कथम् उत्तार्येत मया ? वादं करोषि ननु ? अतः दण्डः वर्ध्यते मया । दश रूप्यकाणि देयानि त्वया’’...

‘‘श्रीमन् ! मया सम्यक् एव उत्तराणि लिखितानि । अतः मम अनुत्तीर्णता असम्भवा ।...’’

‘‘पञ्चदशरूप्यकात्मकः दण्डः तव ।....’’

छात्रः पुनरपि स्वस्य उत्तीर्णताविषये वादम् अनुवर्तितवान् । अध्यापकः अपि दण्डं वर्धितवान् । अन्ते अध्यापकेन घोषितम् - ‘‘पञ्चाशत् रूप्यकाणि देयानि’’ इति ।

तावता लिपिकारः अगत्य अध्यापकम् अवदत् - ‘‘अस्य नाम प्रथमश्रेणीं प्राप्य उत्तीर्णानाम् आवल्याम् आसीत् । अनवधानात् अस्माभिः तत् न लक्षितम्’’ इति ।

अधिकान् अङ्कान् प्राप्य उत्तीर्णतां प्राप्तवन्तं तं बालकं सर्वे छात्राः दीर्घकरताडनेन अभिनन्दितवन्तः ।

आत्मविश्वासस्य खनी इव स्थितस्य तस्य बालकस्य नाम राजेन्द्रप्रसादः इति । सः एव भाविनि काले भारतदेशस्य प्रथमराष्ट्रपतिः जातः ।


