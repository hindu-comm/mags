+++
title = "04 प्राचीनतमः पाण्डुलिपिग्रन्थः"

+++
# प्राचीनतमः पाण्डुलिपिग्रन्थः

\[अद्यत्वे प्राचीनतमः (द्वितीयशतकीयः) कश्चन पाण्डुलिपिग्रन्थः सम्प्राप्तः अस्ति । अस्य विशेषः नाम अयम् अस्ति भारतीयज्ञानसम्बद्धः । खेदस्य अंशः नाम अयं ग्रन्थः तिष्ठति भारतात् बहिः इति ।\]

पुरातनकालीनाः ग्रन्थाः तदानीन्तनसाहित्यभाण्डारस्य विस्तारं वैशिष्ट्यं च ज्ञापयन्ति । तच्च साहित्यं तत्तत्काले प्रवृत्तान् वैचारिकप्रपञ्चान् प्रकाशयति । अपि च येषां सिद्धान्तानां प्रतिपादनं तैः ग्रन्थैः क्रियते, तेषां सिद्धान्तानां पुरातनत्वं साध्यते एतेषां सत्तया । अतः कस्यापि शिलालेखस्य हस्तलिखितग्रन्थस्य वा प्राप्तौ ऐतिहासिकत्वं पुरतानत्वं च परीक्ष्यते सर्वादौ । तदिदं पुरातनत्वं कालवाचकप्रसङ्गत्वेन उल्लिख्यते तौलनिकाध्ययनावसरे । सद्यःकाले लब्धः अस्ति तादृशः एव कश्चन हस्तलिखितः ग्रन्थः ‘स्मिट्जर् मॅनुस्क्रिप्ट्’ (Spitzer Manuscript) इति नाम्ना ख्यातः ।

उपलब्धेषु पाण्डुलिपिग्रन्थेषु पुरातनतमत्वेन ख्यातः अयं ग्रन्थः 1905 तमे वर्षे सिल्करूट् इति नाम्ना प्रसिद्धे प्रदेशे किझिल्गुहायां प्राप्तः । ताम्रलेखन्या लिखितः अयं ग्रन्थः कुषाणाब्राह्मीलिपिं बिभर्ति । एतदीयः कालः द्वितीयं सामान्यशतकम् इति उच्यते । ताडपत्रे लिखितस्य अस्य ग्रन्थस्य अन्यभाषासु अनुवादः एतावता कृतः नास्ति इति किञ्चन वैशिष्ट्यम् ।

फ्रेङ्कोनामकेन सम्पादकेन अस्य सम्पादनं कृतम् । तेन विशेषतया उल्लिखिताः केचन बिन्दवः एतस्याः पाण्डुलिपेः वैशिष्ट्यं गात्रं च बोधयन्ति । ग्रन्थस्य अपूर्णत्वात् विषयाः साकल्येन क्रमशः वा न सन्ति । सत्यपि एवं, तत्र विद्यमानाः विषयाः सन्ति बहवः । ते च यथा -

- अविद्यालक्षणम्, गोदानवस्त्रदानादिकम्
- सुखदुःखमोक्षबन्धादिविचाराः - अप्तेजोवाय्वादीनां लक्षणानि - सङ्क्षिप्तरामायणम्
- महाभारतपर्वणां सारांशः
- अधिदैव-अध्यात्मसङ्कल्पना, दैत्यदानवोत्पत्तिः, गन्धर्ववेदः, चतुष्षष्टिकला च - उपनिषन्मन्त्रब्राह्मणाः - बुद्धस्य सर्वज्ञत्वं प्रतिपादयत् तदीयं वेदानां, वेदाङ्गानां, ज्योतिषशास्त्रस्य
  गीतनृत्यादीनां च ज्ञानम्
- स्तूपनिर्माणस्य लाभाः, ज्ञानप्राप्त्या कामनानाशः, अन्तिमेच्छा, मोक्षः च - सम्यग्बुद्धिः, मिथ्याबुद्धिः च
- बौद्धनैयायिकयोः मीमांसकसांख्यवादिनोः च वादविवादाः

एतादृशाः अनेके अंशाः एतस्मात् ग्रन्थात् सङ्गृहीताः सन्ति फ्रेङ्कोवर्येण ।

अपूर्णत्वात् स्यात्, महाभारतपर्वणां सारांशे विराटपर्वणः अनुपलब्धिः परिदृश्यते । किन्तु अज्ञातपर्वनामकं किञ्चन लभ्यते यच्च विराटपर्व भवितुम् अर्हति । अनुशासनपर्वणः अनुपलब्धिः अपि दृश्यते तत्र । सा च तत्र न विवृता उत स्थानान्तरे तस्य उपस्थितिः भवितुम् अर्हति इति मत्त्वा सहेतुकं लेखकेन न लिखिता इति तु न ज्ञायते । लघुः अपि अयं सन्दर्भः जम्बुद्वीपे सर्वत्र प्राप्यमाणस्य महाभारतस्य प्रातिनिध्यं तु करोति अवश्यमेव ।

ईदृशाः कति ग्रन्थाः तत्काले स्युः इति तु न ज्ञायते, येषु ज्ञानभाण्डारत्वेन अगणिताः विषयाः प्रतिपादिताः स्युः । आक्रमणानि, नाशः, दानं, विक्रयणम् इत्यादीनां कारणतः, वातावरणस्य दुष्प्रभावकारणतः च एतादृशानां पाण्डुलिपिग्रन्थानां नाशः बहुधा जातः स्यात् इति अभिप्रयन्ति संशोधकाः । ईदृशाः पुरातनग्रन्थाः अस्माकं ज्ञानपरम्परायाः अपि पुरातनत्वं प्रतिपादयन्ति नूनम् । सोऽयं ग्रन्थः अस्माकम् आधीन्ये नास्ति इति तु खेदजनकम् ।


