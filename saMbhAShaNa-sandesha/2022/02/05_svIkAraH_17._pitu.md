+++
title = "05 स्वीकारः १७. पितुः अप्रीतेः का"

+++
# स्वीकारः

## १७. पितुः अप्रीतेः कारणम्

## य कन्नडमूलम् - विवेकानन्दकामतः , य अनु - जनार्दनः

गते मासे….\[प्रभाकररावस्य पुत्रः नास्मि वा इति शङ्कया पुस्तकेषु चित्रेषु च अन्वेषणम् आरब्धवान् सूर्यः । मातुः विवाहस्य आमन्त्रणपत्रे ‘निरञ्जनः’ इति वरस्य नाम पठितवतः तस्य प्रश्नाः प्रवृद्धाः । बहुधा चिन्तयता तेन बाल्यकालीनाः घटनाः स्मृताः । अध्ययने अनासक्तिः, प्रभाकररावकृतं ताडनं, क्रिकेट्क्रीडायाम् आसक्तिः, जीवनपरिष्कारार्थं छात्रावासं प्रति प्रेषणम्, ततः पलायनं, पुनः ताडनादिकं, तेन जातः पित्रोः आतङ्कः चेति स्मृतं तेन । अग्रे तु सः इतोऽपि उच्छृङ्खलः जातः । तस्य कोषे सर्वदा धनं कुतः आयाति इति चिन्ता पितरौ बाधते स्म । \] तदनन्तरम्….

सर्वत्र अन्धकारे प्रसृते अपि सूर्यः न प्रत्यागतः इत्यतः चिन्ताक्रान्ता सती उपविष्टा आसीत् विजयम्मा । तावता दूरवाणी आगता - ‘‘अविलम्बेन जरगनहळ्ळीयम् आरक्षकस्थानकं प्रति अगम्यताम् । भवत्पुत्रः अत्र अस्ति’’ इति ।

‘‘सः किमर्थं तत्र अस्ति ? किं प्रवृत्तम् ?’’ - विजयम्मा सातङ्कम् अपृच्छत् ।

‘‘अत्र आगम्यताम् । तदा सर्वं ज्ञायेत’’ इति उक्तं सन्देशदात्रा । विजयम्मा प्रभाकररावेण सह गतवती आरक्षकालयम् । तदवसरे सूर्यः काराप्रकोष्ठे स्थापितः आसीत् । तस्य युतके रक्तचिह्नानि दृश्यन्ते स्म । पितरौ दृष्ट्वा सः रोदनम् आरभत । तेन सह अन्ये अपि त्रयः किशोराः आसन् । इतः पूर्वं कदापि पुत्रस्य रोदनम् अदृष्टवन्तौ मातापितरौ नितराम् अधीरौ जातौ ।

‘‘किं प्रवृत्तं श्रीमन् ! मम पुत्रः किमर्थं काराप्रकोष्ठे स्थापितः ? किं कृतं तेन ?’’ - विजयम्मा अश्रूणि स्रावयन्ती अपृच्छत् ।

‘‘किं न कृतम् एतेन इति पृच्छ्यताम् । एतेषु दिनेषु अस्मिन् परिसरे धनापहारकाणां पीडा प्रवृद्धा आसीत् । अद्य अयं धनापहारकगणः प्रयत्नेन गृहीतः अस्ति अस्माभिः । तत्रापि भवत्याः पुत्रेण कीदृशं महाकार्यं कृतम् इति किं ज्ञायते ?’’ इति स्थानकाध्यक्षः क्रोधेन सूर्यं पश्यन् अवदत् ।

क्षणं विरम्य तेन पुनः उक्तम् - ‘‘करुणाकरनामा द्विचक्रिकया आगच्छन् आसीत् । वेतनधनम् आसीत् तस्य कोषे । अन्धकारप्रसारे आरब्धे एते तं मार्गे अवरुध्य तदीयं धनकोषं वशीकृतवन्तः । सः प्रतिरोधं यदा अकरोत् तदा एषः मार्गपार्श्वस्थं कञ्चित् दीर्घं दण्डं गृहीत्वा तं करुणाकरनामकं शिरसि प्राहरत् । ततः सः तत्र एव प्राणवियोगं प्राप्नोत् । तदवसरे तत्र आगताः जनाः एतान् गृहीत्वा आरक्षकाधीनान् कृतवन्तः । मृतस्य पृष्ठभूमिका का इति केनापि न ज्ञायते । तदीयः कलेवरः शवागारे स्थापितः अस्ति ।...’’

एतस्य श्रवणात् तौ दम्पती आधारहीनताम् अनुभूतवन्तौ इव । सूर्यस्य कोषे सदा धनं भवति स्म यत् तस्य पृष्ठभूमिका ताभ्यां ज्ञाता । स्वस्य धनावश्यकतायाः पूरणाय पुत्रः एतादृशे हीनकृत्ये मतिं कृतवान् यत् तस्मात् तौ आघातग्रस्तौ जातौ ।

‘‘अहो ! कीदृशं दुष्कृत्यं कृतं त्वया ! त्वादृशं मम पुत्रं वक्तुं लज्जाम् अनुभवामि अहम् । देशार्थं प्राणान् पणीकृत्य युद्धं कर्तुं सज्जे सैन्ये स्थितस्य मम त्वादृशः समाजघातकः कुपुत्रः अस्ति यत् तत् नितरां लज्जास्पदम्’’ इति महता विषादेन अवदत् प्रभाकररावः ।

![](magazine_images/img-1658379833Dharavahini.jpg)

‘‘मया यदा पृष्टं तदा यदि भवता धनं दत्तं स्यात् तर्हि एतादृशी दशा न अभविष्यत् । मया अकृत्यं न अकरिष्यत’’ इति क्रोधेन एव अवदत् सूर्यः ।

‘‘किं त्वया कृतस्य अकृत्यस्य कारणमपि अहमेव ? त्वया कुमार्गेण न गम्येत इति धिया, त्वया धनस्य महत्त्वम् अवगम्येत इति अपेक्षया च मया धनदानं नियन्त्रितम् । त्वया एतादृशः कुमार्गः आश्रीयेत इति ऊहनमपि न कृतम् आसीत् मया’’ इति दग्धहृदयः इव उक्तवान् प्रभाकररावः ।

विजयम्मा अश्रूणि स्रावयन्ती अवदत् - ‘‘इदानीं किं करणीयम् ? अविवेककृत्यं कृतम् अस्ति अनेन । कथमपि अयं परिरक्ष्यताम्’’ इति ।

प्रभाकररावः कठोरस्वरेण अवदत् - ‘‘येन अपराधः कृतः तेन दण्डनमपि प्राप्येत एव । अनुभवतु नाम अयं यथोचितं दण्डनम् ।...’’

‘‘अयम् अस्मत्पुत्रः अस्ति भोः, न अन्यः । भवता एव एवम् उच्येत चेत् कथम् ?’’ - परितप्ता विजयम्मा अवदत् ।

‘‘पुत्रः स्यात् अन्यः वा । येन कुकृत्यं कृतं तेन तस्य फलम् अनुभोक्तव्यम् एव । न्यायदृष्ट्या सर्वेऽपि समानाः’’ - दृढस्वरेण अवदत् प्रभाकररावः ।

‘‘भवता एव एवम् उच्येत चेत् सूर्यस्य परित्राणं केन क्रियेत ? तेन प्राप्यमाणं दण्डनं सोढुं न शक्यते मया । सा सहनाशक्तिः नास्ति मयि’’ - विजयम्मा रुदती उक्तवती ।

‘‘मातृमोहात् आन्ध्यं प्राप्तम् अस्ति त्वया विजये ! इदानीम् एतस्य रक्षणाय प्रयासः क्रियेत चेदपि अग्रे अयं स्वस्य दुष्प्रवृत्तिं परित्यजेत् इत्यत्र कः निश्चयः ? एतं समीकर्तुं सर्वविधाः अपि प्रयासाः आवाभ्यां कृताः एव । किन्तु एतेन आत्मपरिष्कारः न कृतः । अतः एतदवसरे आवाभ्यां कठोरमनस्काभ्यां भवितव्यम् । कारागारे कानिचन दिनानि यापितानि चेत् अनेन कदाचित् विवेकः प्राप्येत इति भाति ।’’

‘‘किमर्थम् एवं कठोरहृदयता भवतः ? अहं जानामि - भवान् एवं किमर्थम् आचरति इति । स तु .... स तु.... भवतः ....’’ इति कथयन्त्याः विजयम्मायाः कथनं खण्डयित्वा अवदत् प्रभाकररावः - ‘‘विजये ! अलम् अन्यथाचिन्तनेन । अहं कीदृशः इति त्वं जानासि एव । त्वं तु हननं कृतवतः पुत्रस्य विषये चिन्तयसि । यः हतः अभवत् तस्य विषये किं त्वया चिन्तितम् ? सः स्यात् कस्याश्चित् पतिः, कस्यचित् पिता वा । विविधानि उत्तरदायित्वानि भवितुम् अर्हन्ति तदीयानि । सूर्यस्य क्षुल्लकाशायाः कारणतः तेन प्राणवियोगः एव प्राप्तव्यः अभवत् । तस्य विषये अनुकम्पा किं न भवति तव ? मरणं प्राप्तवतः विषये अनुशोच्येत, उत दुष्कृत्यं कृतवतः विषये ? पुत्रमोहेण अनुचिताचरणस्य अनुष्ठानं नाहं सहे । मया सेनायां कार्यं कृतम् । समाजस्य स्वास्थ्यस्य रक्षणं मम आद्यं कर्तव्यम् । ततः च्युतिम् अहं कथमपि न सहे । सूर्यस्य रक्षणाय यदि मया स्थीयेत तर्हि आत्मवञ्चना अनुष्ठिता भवेत् । अन्तरङ्गसाक्षितया कार्यं कर्तुम् इष्यते मया । अतः अनुचितकृत्यस्य विषये नितरां लज्जे अहम् । इतः परं तदीयः मार्गः तदीयः । अस्मदीयः मार्गः अस्मदीयः । तस्य आवयोः च कोऽपि सम्बन्धः भवितुं न अर्हति । त्वम् अत्रैव स्थातुम् इच्छसि, उत मया सह आगच्छसि ? निर्णयः त्वदीयः ।’’

एतावत् उक्त्वा प्रभाकररावः ततः बहिः गतः । सूर्यस्तु काराप्रकोष्ठे स्थित्वा विलपति स्म - ‘‘पितः ! क्षमां याचे । अहं न त्यक्तव्यः भवता । कृपया साहाय्यं विधीयताम् ।....’’

तस्य असहायकता विलपनम् इत्यादयः प्रभाकररावस्य हृदयम् अपि स्पृशन्ति स्म एव । ‘यदि अहम् इतोऽपि अत्रैव तिष्ठेयं तर्हि मम हृदयमपि विद्रुतं स्यात्’ इति चिन्तयन् सः दार्ढ्यम् अवलम्बमानः ततः निर्गतवान् एव ।

विजयम्मा काराप्रकोष्ठे स्थितस्य पुत्रस्य हस्तौ गृहीत्वा विलपितवती । पुत्रेण कृतं कुकृत्यं तु क्षमार्हं न इति वदति स्म तस्याः अपि अन्तरङ्गम् । किन्तु पुत्रप्रीतितन्तुं छेत्तुं न शक्नोति सा । अतः तया विषादेन उक्तम् - ‘‘त्वम् एतदवस्थः भवेः इति मया स्वप्ने अपि न चिन्तितम् आसीत् । पुण्यसञ्चयः स्यात् चेदेव सत्पुत्रः प्राप्यते । त्वया तु अक्षम्यः एव अपराधः कृतः ।...’’

‘‘अम्ब ! त्वमपि पिता इव वदसि ननु ! मारणोद्देशेन सः मया न प्रहृतः । प्रहरणवेगस्य आधिक्यात् सः मृतः । अकस्मात् जातम् एतत् ।...’’

‘‘हननं तु दोषाय एव वत्स ! तत् त्वद्धस्तात् घटितम् ।’’

आरक्षकाध्यक्षः अपि अवदत् - ‘‘एतां घटनां दृष्टवन्तः प्रत्यक्षदर्शिनः सन्ति । अतः अस्य दण्डनं भविष्यति निश्चयेन । केनापि तत् निवारयितुं न शक्यम् । एतस्य सुहृदः एव साक्षिणः भवन्ति अस्य कृत्यस्य । ततः ते दण्डात् मुक्ताः भविष्यन्ति । अनेन तु कारागारवासः अनुभोक्तव्यः भविष्यति । सहवासदोषात् दुष्टतां गतः अयं स्वस्य कृत्यस्य फलं स्वयम् अनुभविष्यति ।...’’

तत्र स्थातुम् अशक्ता विजयम्मा अश्रूणि स्रावयन्ती ततः निर्गता ।

सूर्यः तस्मिन् एव दिने न्यायाधीशस्य पुरतः उपस्थापितः । न्यायाधीशस्य अनुज्ञया विचारणाय नीत्वा दोषारोपपत्रं न्यायालये प्रस्तुतम् । पुत्रस्य परतया प्रभाकररावेण कोऽपि न्यायवादी न नियुक्तः । न्यायालये तस्य सुहृदः प्रत्यक्षदर्शिनः च साक्ष्यम् अवदन् । ततः न्यायालयेन दण्डः घोषितः - वर्षद्वयं यावत् सूर्यः बालापराधित्वेन परिगणनीयः, ततः तेन षट् वर्षाणि कारागारवासः अनुभोक्तव्यः इति ।

एतस्य श्रवणात् सूर्यः नितरां त्रस्तः । विचारणस्थले एव भूमौ पतित्वा रुदतः तस्य दशा द्रष्टृषु अनुकम्पां जनयति स्म ।

प्रभाकररावः विचारणकाले स्वयं तु न्यायालयं न गतः, विजयम्मायै अपि गमनाय अनुज्ञां न प्रादात् । प्रतिवेशिनः विषयं ज्ञात्वा यदा विवरणं ज्ञातुम् आगताः तदा प्रभाकररावः अवदत् - ‘‘न सः मम पुत्रः । नाहं तस्य पिता । अस्माभिः सः गृहात् बहिष्कृतः अस्ति । इतः परं पुत्रत्वेन तस्य स्वीकारः भवितुं न अर्हति ।....’’

अयं विषयः विजयम्मां बहुधा बाधते स्म । तस्यां जीवनोत्साहः एव विलुप्तः इव । पुत्रविषयिणी चिन्ता तां बहुधा बाधते स्म । सा पतिं दैन्येन अयाचत् - ‘‘सकृत् गत्वा तं दृष्ट्वा आगच्छाव’’ इति ।

‘‘नैव विजये ! न गन्तव्यम् आवाभ्याम् । न्यायालयेन दत्तं दण्डनम् अल्पम् एव । यतः महत् एव कुकृत्यं कृतं तेन । यदि आवां गच्छेव तर्हि तस्य मनसि भावना भवेत् यत् तस्मिन् आवयोः प्रीतिः तिष्ठति इति । ततः तस्य परिष्कारः एव न भवेत् । आवाभ्यां तिरस्कृतम् इति भावः यदि तस्मिन् प्रबलं स्यात् तर्हि एव तस्मिन् पश्चात्तापः उद्भवेत् कदाचित् । स्वजनैः एव तिरस्कारं प्राप्य जीवनं तु महादण्डनायते । कारागृहवासदण्डनात् अपि उग्रतरं तत् । तत् दण्डनं प्राप्य सः नवं जीवनं प्राप्नोतु । आत्मना कृतं दोषम् अवगच्छतु नाम सः । अन्तरङ्गपरिशुद्धिं प्राप्य बहिः आगच्छतु नाम सः ।....’’

‘‘भवतः यादृशी हृदयकठोरता, तादृशी नास्ति मयि । यतः अहमस्मि जन्मदात्री माता । मातुः हृदयं भवति कोमलम् । दण्डनं भवतु इति भवता उक्तम् । मया तत् अङ्गीकृतम् । तस्य दर्शनाय गमनमेव मास्तु इति कथनं कथं सह्येत मया ? तादृशी सहनाशक्तिः नास्ति मयि...’’ - विजयम्मा दैन्येन अवदत् ।

‘‘नास्ति चेत् प्रयत्नेन सम्पादनीया सा । पुत्रं परिष्कर्तुं विद्यमानः मार्गः अयम् एकः एव । कारागारात् बहिः आगत्य तेन नवं जीवनं याप्येत उत प्राचीनमार्गः एव अनुस्रियेत इति तु त्वया एव निर्णेतव्यम् ।’’

प्रभाकररावस्य निर्णयस्य एव जयः जातः । अतः ताभ्यां कारागारं प्रति न गतम् एव ।

सूर्यः तु कारागारप्रकोष्ठे उपविश्य पित्रोः आगमनं प्रतीक्षमाणः सर्वदा अश्रूणि स्रावयति स्म । पापकृत्ये तं ये प्रेरितवन्तः ते सर्वे अल्पं दण्डनं प्राप्य, दण्डशुल्कं दत्त्वा च मुक्तिं प्राप्तवन्तः आसन् । किन्तु सूर्यः तु हननकर्तृत्वरूपां निन्दां सहमानः दीर्घकालिकं दण्डनम् अनुभवति स्म । आत्मना कृतं तु कुकृत्यम् इति तेन अवगतम् आसीत् । किन्तु सा अवगतिः दण्डनं निवारयितुं न अर्हति ननु ? मातापित्रोः अनागमनं तु गण्डस्योपरि जातः पिटकः इव तं पीडयति स्म बहुधा । दिनेषु गतेषु तयोः आगमनसम्भावना क्षीणा जाता । तौ न आगच्छेताम् इति स्पष्टतया अवगतं तेन । परितापः क्रोधत्वेन, क्रोधः अग्नित्वेन च परिणतः सन् तं परिदहति स्म । न्यायालयीयदण्डनात् अपि मातापित्रोः अनागमनम् एव तस्मिन् महतीं व्यथां जनयति स्म । अन्यान् कारागारवासिनः द्रष्टुम् आगच्छतः बान्धवान् दर्शं दर्शं तस्य हृदयपरितापः वर्धते स्म । ‘यदि तौ मां न इच्छतः तर्हि अहमपि तौ तिरस्करिष्यामि’ इति चिन्तनात् तु तदीयः कोपः किञ्चित् उपशान्तः ।

कारागारपरिवीक्षकः पुट्टस्वामय्यः एतदवसरे तस्य आप्तः आसीत् । सः एतं पार्श्वे उपवेश्य हितबोधनं करोति स्म । मातापित्रोः विषये सूर्ये स्थितम् असन्तोषं क्रोधं च अवगन्तुं प्रयतते स्म सः ।

‘‘तव कोपः अयुक्तः इति नाहं वदामि । किन्तु त्वया मातापित्रोः स्थितिः अपि अवगन्तव्या । कौ वा मातापितरौ पुत्रम् एतदवस्थं द्रष्टुम् इच्छतः इति वद । उत्तमे कुटुम्बे जातः, उत्तमं संस्कारं दातुं यस्य विषये प्रयासः कृतः तादृशः यदि हननकर्ता भवेत् तर्हि मातापित्रोः आघातः न भवेत् किम् ? तयोः मनसः पीडा कीदृशी इति अवगन्तुं त्वया प्रयासः किं कृतः ? समाजे मुखम् उन्नमय्य स्थातुम् अर्हतः किं तौ ? अद्वितीयः पुत्रः हननकर्ता जातः इत्येतत् किं तौ न सन्तापयेत् ? तव पिता तु सैन्ये आसीत् । सद्व्यवहारस्य विशेषतः प्रतिपादकः सः । इतः तेन प्राप्तः मानसिकाघातः किं सामान्यः ? अतः इतः बहिर्गमनस्य अनन्तरं त्वं सद्व्यवहारं कुरु । श्रमं कृत्वा उत्तमं जीवनं यापय’’ इति बहुधा बोधयति स्म सः ।

गृहात् आनीतं खाद्यं तस्मै यच्छति स्म । यानि आनुकूल्यानि अपेक्ष्येरन् तानि व्यवस्थापयति स्म । मनश्शास्त्रज्ञाः यदा आगच्छेयुः तदा तेषां द्वारा मार्गदर्शनं कारयति स्म । जन्मदिने मधुरखाद्यम् आनीय ददाति स्म ।

दिनानि गतानि । वर्षद्वयं बालापराधित्वेन, पुनः षड् वर्षाणि कारागारवासित्वेन चेति अष्टौ वर्षाणि यावत् दण्डनम् अनुभूय कारागारात् बहिः अगतवान् सूर्यः । एतदवसरे एव दुष्टजनत्वेन (गुण्डा) ख्यातस्य गोपीनाथस्य परिचयः जातः आसीत् । समाने एव दिने तौ कारागारात् विमुक्तिं प्राप्तवन्तौ आस्ताम् ।

मातापितरौ मम नयनाय आगतौ भवितुम् अर्हतः इति सूर्यस्य यत् चिन्तनम् आसीत् तत् विफलं जातम् । कारागारात् बहिः आगतेन तेन क्व गन्तव्यम् इति न ज्ञातम् । तदा गोपीनाथः स्नेहहस्तं प्रसार्य तम् आत्मना सह नीतवान् आसीत् । हलसूरुप्रदेशे देवीमन्दिरात् अनतिदूरे लघुमार्गे स्थिते गृहे मित्रैः सह वसति स्म गोपीनाथः । सूर्यः अपि तैः सह अवसत् । गोपीनाथादयः किं कुर्वन्ति इति न जानाति स्म सूर्यः । रात्रौ ते गृहे न भवन्ति स्म । कदाचित् चौर्यार्थं गताः ते यदा आरक्षकैः गृहीताः सन्तः कारागारवासं प्राप्तवन्तः तदा सूर्यः अनन्यगतिकः जातः । जीवननिर्वाहाय तेन किमपि करणीयम् अभवत् । अतः सः समीपस्थायां वस्तुविपण्यां यानेभ्यः शाकस्यूतान् अवतार्य धनं सम्पादयितुम् उद्यतः अभवत् । उषसि चतुर्वादनात् नववादनपर्यन्तं कार्यं करणीयं भवति स्म । ततः उत्तमः एव आयः प्राप्यते स्म । तत् कार्यं समाप्य सः प्रकोष्ठे शेते स्म । तत्र नीरसता अनुभूता चेत् कस्यचित् मन्दिरस्य पुरतः उपविशति स्म । अन्तरङ्गे स्थिता पापप्रज्ञा, मातापितृभ्यां कृतः तिरस्कारः इत्यादयः देवालयपरिसरे अधिकं समयं यापयितुं तं प्रेरयन्ति स्म । बुधवासरे नरसिंहदेवस्थानं प्रति यदि गम्येत तर्हि मातुः दर्शनं भवितुम् अपि अर्हति इति विचिन्त्य सः बुधवासरे नरसिंहदेवालयम् आगच्छति स्म ।

तस्य निरीक्षा सफला जाता आसीत् अपि । किन्तु प्रभाकररावः तम् अभिज्ञातुमेव यदा अनिच्छां प्राकटयत् तदा तस्य अन्तरङ्गपीडा प्रवृद्धा । मातुः अश्रुपातं सङ्कटं च दृष्टवतः तस्य दुःखं प्रवृद्धम् । मात्रा सह सम्भाषणीयम् इति इच्छया सः ताम् अन्विष्य बहुधा अटितवान् । अष्टसु वर्षेषु नगरे महत् परिवर्तनं जातम् आसीत् । विस्तरणेषु महाभवनानि निर्मितानि दृश्यन्ते स्म । यत्र अधीतं तं विद्यालयम् आदौ अभिज्ञाय ततः यत्र सञ्चर्यते तान् मार्गान् अन्विष्य अन्ते स्वगृहस्य अन्वेषणे सफलः जातः आसीत् सः । पूर्वजविषयकात् अभिमानात् प्रभाकररावः स्वगृहस्य परिष्कारे मतिं न कृतवान् इत्यतः तत् प्राचीनं भवनं यथापूर्वमेव आसीत् । गृहस्य दर्शनात् सूर्यस्य भावोद्वेगः प्रवृद्धः । सायं तुलसीपीठे कयाचित् तरुण्या क्रियमाणं दीपस्य स्थापनं यदा लक्षितं तदा सूर्यस्य मनसि प्रश्नः उत्पन्नः - ‘एषा तरुणी का ?’ इति । ततः विजयम्मा एव बहिः आगत्य तं गृहस्य अन्तः नीतवती आसीत् ।

प्राचीनस्मृतीनाम् आवरणात् बहिः आगतवतः सूर्यस्य मनः कषायग्रस्तम् आसीत् । ‘अहं प्रभाकररावस्य पुत्रः न, अपि तु निरञ्जननामकस्य पुत्रः । अतः एव प्रभाकररावः आ मम बाल्यात् मयि कठोरभावं दर्शयति । मयि प्रीतिः नास्ति एव तस्य । अतः मां सः बहुधा तर्जयते स्म, भर्त्सयते स्म, ताडयति स्म च । मातृप्रीतितः मां वञ्चितं कर्तुं किं किं न कृतं तेन ? बाल्ये आवासीयविद्यालयं प्रति मां सम्प्रेष्य सः मातृप्रीतिप्राप्तिं निवारितवान् । मया कारागारे गते एकवारमपि सः मां द्रष्टुं न आगतः । मात्रे अपि मद्दर्शनाय अनुज्ञा न दत्ता । यदि जन्मदाता पिता अयं स्यात् तर्हि रक्तसम्बन्धः एतम् आकर्षेत् एव ननु ?

प्रभाकररावः आ बाल्यात् मम विषये किमर्थं कठोरतां दर्शयति स्म इत्येतस्य प्रश्नस्य उत्तरं प्राप्तम् आसीत् सूर्येण । ‘मम एतस्याः अवस्थायाः कारणम् अयमेव । सदा मां परिष्कर्तुं प्रयासः आसीत् अस्य । प्रतिपदं हितोपदेशः । गृहे निश्चिन्ततया श्वासोच्छ्वासः अपि क्लेशाय यदा जातः तदा सहजतया मम मनः बाह्यं वातावरणं स्वातन्त्र्यं च ऐच्छत् । अनुशासननाम्ना स्वातन्त्र्यहरणाय तेन कृताः प्रयासाः मम सम्मत्यै न जाताः । अध्ययने अनिपुणं मां सः यत् अवहेलयति स्म तत् मम कोपं वर्धयति स्म । तस्य भर्त्सनताडनादयः मम कोपम् उद्रेकयन्ति स्म । यत् मनः कोमलं स्यात् तत् शिलासदृशम् अकरोत् पितुः एतादृशः व्यवहारः एव । बहिः गत्वा अटनीयं, खादनीयं, क्रेतव्यं, धर्तव्यम् इत्यादयः अपेक्षाः मयि अदम्यतां गच्छन्ति स्म । तदर्थं गृहे धनं यदा न प्राप्तं तदा मित्राणां सहवासः प्रवृद्धः । स च सहवासः मम अपेक्षाः विनायासं पूरयति स्म । तस्मात् मम व्यवहारे धनस्य गमनागमनं प्रवृद्धम् । कस्मिंश्चित् दुर्दिने धनार्थं करुणाकरनामा प्रहृतः । सः मम अभिज्ञानं प्रकाशयेत् इत्यतः भीत्या मया सः ताडितः । किन्तु प्रहारस्य बलाधिक्यात् तस्य मरणम् एव जातम् । मृतः सः मम जीवने अपाकर्तुम् अनर्हं कलङ्कम् आरोपितवान् आसीत् ।


