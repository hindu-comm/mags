+++
title = "10 परकीयतां गता: अस्मदीया:"

+++
# परकीयतां गताः अस्मदीयाः

![](magazine_images/img-1658380604slaves-cutting-sugar-cane-19th-century-british-library.jpg)

\[उदरम्भरणाय लक्षशः भारतीयाः विभिन्नान् देशान् प्रति गताः । प्रयाणावसरे एव तेषु 80 % जनाः रोगादिकारणतः प्राणवियोगं प्राप्तवन्तः । कथमपि प्राणान् संरक्ष्य दूरदेशान् गतवन्तः जनाः तत्र सुखं धनं वा न प्राप्तवन्तः । असङ्ख्याः यातनाः अनुभूताः तैः । सौभाग्यात् गान्धिप्रभृतीनां प्रयासस्य कारणतः तेषां दासता तु परिसमाप्ता । किन्तु स्वमूलस्य अवलम्बने ते न समर्थाः । एवं ब्रिटिश्जनानां कारणतः एव लक्षशः भारतीयानां भारतीयत्वं विनष्टम् । यद्यपि एतेषां शरीरे भारतीयरक्तम् एव प्रवहति तथापि एते परिगण्यन्ते अद्यापि परकीयत्वेन एव ।\]

![](magazine_images/img-1658380639images.jpg)अष्टादशे शतके इङ्ग्लेण्ड्-राष्ट्रस्य आधीन्ये आफ्रिका, अमेरिका, भारतम्, आष्ट्रेलिया इत्यादीनि आसन् । तत्रत्यभूमौ कृषिनिमित्तम् बलिष्ठाः कर्मकराः आवश्यकाः भवन्ति स्म । तादृशाः आफ्रिकातः नीयन्ते स्म । विभिन्नेषु देशेषु तेषां विक्रयणं क्रियते स्म अपि ।

तेषु दिनेषु शर्करायाः महत् महत्त्वम् आसीत् । बलिष्ठान् कर्मकरान् विना इक्षुक्षेत्रेषु कार्यम् अग्रे न गच्छति स्म । आफ्रिकादेशतः कर्मकराः यावन्तः प्राप्येरन् ततोऽपि अधिकाः कर्मकराः अपेक्ष्यन्ते स्म इक्षुक्षेत्रेषु कार्यं कर्तुम् । अतः भारतीयानां नयनम् आरब्धम् । किन्तु ते सर्वे नीताः वञ्चनामार्गेण । क्षेत्रेषु कार्यार्थं स्वानुमतिपत्रसहिततया अत्रत्याः कर्मकराः नीयन्ते स्म । ते कथञ्चित् इक्षुक्षेत्रं प्रवेशिताः चेद् अग्रे कार्यं साधयितुं शक्यम् इति विश्वासः आसीत् आङ्ग्लेयानाम् । स्वानुमत्या कार्यार्थम् आगतवन्तः भारतीयाः आजीवनं दासरूपेणैव यथा तिष्ठेयुः तथा करणस्य पूर्वचिन्तनं तेषाम् आसीत् । पञ्च वर्षाणि यावत् विदेशेषु कार्यं कृत्वा प्रभूतं धनं सम्पाद्य प्रत्यागन्तुं शक्यते इति विश्वासेन अनेके युवानः अनुमतिपत्रे अङ्गुलिमुद्राम् अकुर्वन् । सुन्दरस्य भविष्यस्य स्वप्नं दर्शयित्वा 1838 तमे वर्षे कोलकाता, बिहार, उत्तरप्रदेशः, झारखण्ड्, इत्यादिभ्यः युवकाः युवतयश्च नीताः । ते सर्वे भारतीयाः तु आसन् । किन्तु तेषां जन्मस्थलं, भाषा, संस्कृतिः च विभिन्नाः, परस्परम् अविदिताः च । तेषु केचन स्वग्रामस्य पार्श्वे स्थितं ग्रामम् अपि न दृष्टवन्तः आसन् । समुद्रयानादिकं तु सर्वथा अविदितम् । अतः एव ते समुद्रयानावसरे नरकसदृशं जीवनं यापितवन्तः । अर्धात् अधिकाः जनाः समुद्रयानावसरे एव प्राणवियोगं प्राप्तवन्तः । विरलाः एव जनाः कथञ्चित् प्राणान् धरन्तः द्वित्रसहस्रकिलोमीटर्दूरे स्थितं प्रदेशं प्राप्तवन्तः । 1840 तमवर्षाभ्यन्तरे भारतात् लक्षशः जनाः गताः । तेषु अशीतिप्रतिशतं जनाः मध्येमार्गम् एव मृतवन्तः ।

एतान् क्रेतुं ब्रिटिश्क्षेत्रपतयः सोत्साहम् उपस्थिताः आसन् । ते बलवच्छरीरान् अधिकेन मूल्येन क्रीतवन्तः । दासीभूताः भारतीयाः इक्षुक्षेत्रेषु कार्यम् आरब्धवन्तः । अल्पे एव काले ते तत्रत्यस्य नरकतुल्यजीवनस्य परिचयं प्राप्तवन्तः । केचन अरुदन् । पुनः केचन आक्रोशं प्रदर्शितवन्तः । किन्तु रोदनस्य, आक्रोशस्य च फलरूपेण तैः कषाघातः एव लभ्यते स्म । शर्करायाः माधुर्यस्य पृष्ठभूमौ भारतीयानां रोदनं वर्तते इति तथ्यं कोऽपि न जानाति स्म । कृषिक्षेत्रं परितः निर्मितेषु लघुकुटीरेषु कर्मकराणां वासः आसीत् । शताङ्गुलमिते स्थाने एकेन परिवारेण वस्तव्यम् । एकर्-परिमिते स्थले त्रिशताधिकाः कुटीराः । कृषिक्षेत्रात् बहिर्गमनं सर्वथा निषिद्धम् । सम्मर्दकारणतः टैफाय्ड्, कालरा, मलेरिया इत्यादीनां रोगाणां पीडा भवति स्म बहुधा । किन्तु तत्र चिकित्सादिकं तु सुतरां दुर्लभम् । 60% शिशवः मासादूर्ध्वं न जीवन्ति स्म । ब्रिटिश्जनाः प्रचारं कृतवन्तः - ‘भारतीयमातरः शिशुपालनं न जानन्ति’ इति । महिलाभिः अपि प्रातः त्रिवादने उत्थाय पाकादिकं कृत्वा पाथेयं स्वीकृत्य क्षेत्रं गन्तव्यं भवति स्म । रात्रौ नववादनपर्यन्तं कार्यं करणीयम् । सप्ताहान्तविरामादिकम् अपि न भवति
स्म । गर्भवत्या रुग्णेन चापि अनिवार्यतया क्षेत्रेषु कार्यं करणीयम् आसीत् । क्षेत्रपतिः महति हर्म्ये उपविश्य दूरदर्शकेन कार्याणि परिशीलयति स्म । स एव सर्वाधिकारी आसीत् । स्वकीयानि नखकर्तनादीनि कार्याणि अपि दासमहिलाभिः कारयति स्म सः । पत्युः पुरतः एव महिलानाम् अत्याचारः चलति स्म । क्षेत्रपतेः दासमहिलायाम् उत्पन्नस्य शिशोः किञ्चिदिव उत्तमं पालनं प्रवर्तते स्म । अग्रे क्षेत्रेषु तेभ्यः ईषत् उन्नतः उद्योगः दीयते स्म । क्षेत्रपतेः विरोधः तु स्वप्नेऽपि चिन्तयितुम् अशक्यः आसीत् । यतः क्षेत्रपतेः एकेन हूङ्कारेण दासस्य जीवनाधिकारः एव समाप्यते स्म ।

![](magazine_images/img-165838068214267.jpg)एतादृशस्थितौ काचित् घटना भारतीयानाम् आशाबन्धरूपेण प्रवृत्ता । 1893 तमे वर्षे भारतीयः कश्चन तरुणः अधिवक्तृरूपेण दक्षिणाफ्रिकाम् आगतवान् । तस्य नाम मोहनदासगान्धिः इति । ब्रिटिश्क्षेत्रपतिना ताडितः सन् भग्नदन्तः कश्चन भारतीयः दासः गान्धेः कार्यालयम् आगत्य भारतीयानां स्थितिं विवृतवान् । एतां स्थितिं ज्ञातवतः गान्धेः मनसि खेदः उत्पन्नः । एषा घटना एव गान्धिं महात्मानम् अकरोत् । अनेके जनाः वदन्ति - रैलयाने अनुभूतस्य वर्णभेदनीतेः कारणतः गान्धेः जीवने परिवर्तनम् आगतम् इति । परन्तु तस्य पृष्ठभूमौ इयमपि घटना वर्तते एव ।

गान्धिः एतादृशस्य विरोधं सार्वजनिकरूपेण कृतवान् । ‘इण्डियन् ओपीनियन्’ इति पत्रिकाम् आङ्ग्लभाषया गुजरातीभाषया च सः आरब्धवान् । पत्रिकायां दासानां दुःस्थितिः तेन विवृता । ब्रिटिश्जगति सर्वत्रापि मन्दं मन्दम् इयं पत्रिका प्रसृता । सर्वत्र विरोधाः आरब्धाः । ब्रिटिशजनाः गान्धिं कारागारे बद्धवन्तः । कारागारं नाम अपराधिनां स्थानम् इति भावः भारतीयजनानां मनस्तः अपगतः । अनेके उन्नतोद्योगे विद्यमानाः अपि दासपद्धतिं विरुद्ध्य कारागारं गतवन्तः । गान्धिः कारागारतः एव पत्रिकाप्रकाशनम् अनुवर्तितवान् । एवम् असकृत् गान्धेः बन्धनं विमोचनं च अभवत् । 1909 तमे वर्षे कारागारात् बहिरागतः गान्धिः इङ्ग्लेण्ड्देशं गत्वा भारतीयानां, सहृदयसंसत्सदस्यानां च मेलनं कृत्वा एतद्विषये विवरणं दत्तवान् । ‘आफ्रिकाम् आगत्य दासानां स्थितिं पश्यत’ इति अनुरोधं च कृतवान् । 1913 तमे वर्षे खननकर्मरतानां दासानाम् असहकारसत्याग्रहः आरब्धः । पार्श्वस्थाः विंशतिसहस्रपरिमिताः इक्षुक्षेत्रदासाः अपि तैः सह मिलिताः । तेषां प्रेरकः गान्धिः नव मासान् यावत् कारागारे स्थापितः । परन्तु विरोधः न शान्तः । भारतस्य वैसरायः लाडर् होर्डिङ्ग् अपि दासपद्धतिं विरुध्य पत्रं लिखितवान् । 1914 तमे वर्षे विश्वयुद्धात् प्राक् एतस्य विरोधस्य उपशमनं कथञ्चित् करणीयम् आपतितम् । अतः ब्रिटिश-राज्ञी दासपद्धतेः निषेधनप्रस्तावे अङ्गीकारं सूचितवती । एतावत्पर्यन्तं ये जीवच्छवत्वेन विविधेषु देशेषु स्थिताः आसन् ते पञ्चदशलक्षं भारतीयदासाः स्वतन्त्राः अभवन् ।

![](magazine_images/img-1658380803Screenshot_2020-01-30-15-16-35-1.png)1917 महायुद्धादिकारणात् इयं दास्यव्यवस्था अधिकृतरूपेण निषिद्धा । फ्रेञ्चजनाः डच्जनाः चापि एतादृशानि कुकृत्यानि कृतवन्तः आसन् एव । परन्तु ब्रिटिश्जनाः यावत् कृतवन्तः तावत् तु न । जमैका, त्रिनिदाद्, वेस्ट् इण्डीस्, गयाना, आफ्रिका, मारिषस्, फिजि, मलया, ग्वावेलोप्, मार्टनिक्, रियुनियन्, सुरिनाम् इत्यादिषु देशेषु एतस्याः दासपद्धतेः निषेधकाले पञ्चदशलक्षं भारतीयदासाः प्राणान् धरन्ति स्म । मृतानां सङ्ख्या तु बहुगुणिता स्यात् एव ।

स्वातन्त्र्यं लब्धवताम् एतेषां पुरतः महाप्रश्नः कश्चन आसीत् - अग्रे किम् ? इति । आफ्रिकादेशे दासपद्धतिविरोधकानां नेता गान्धिः तावता एव ततः भारतं प्रत्यागतः आसीत् । दक्षिणामेरिकादेशेषु दासाः अनाथाः आसन् । भारतस्थाः जनाः अपि एतेषां विषये चिन्तनं न कृतवन्तः । ब्रिटिश्जनैः दीयमानस्य तुच्छधनराशेः अपेक्षां कृत्वा अन्यत्र गतवतां दासानां विषये केषाञ्चन भारतीयानां मनसि क्रोधः अपि आसीत् । गान्धिः, गोखले इत्यादयः तेषां पुनरागमने इच्छां प्रकटितवन्तः । परन्तु तत्रत्येषु देशेषु एव जाताः युवानः अत्र विशेषासक्तिं न प्रदर्शितवन्तः । केचन तत्रत्याः एव वैदेशिकमहिलाः परिणीतवन्तः आसन् अपि । यतो हि दासरूपेण गताः भारतीयस्त्रियः अङ्गुलिमेयाः एव । अन्यच्च, बहूनां कस्मिंश्चिदपि कार्ये विशिष्टं नैपुण्यं नासीत् । तस्मात् भारतम् आगत्य किं कुर्याम इति चिन्ता तेषु आसीत् । भारते समुद्रतीरे विद्यमानाः निर्धनाः ‘विदेशेभ्यः भारतं प्रति जनाः आगच्छन्ति चेत् अस्माकं दारिद्र्यम् इतोऽपि वर्धेत’ इति चिन्तयन्तः तेषाम् आगमनस्य विरोधं कृतवन्तः ।

अन्यच्च, तान् सर्वान् भारतं प्रापयितुं कः व्ययं कुर्यात् इत्यस्य प्रमुखस्य प्रश्नस्य उत्तरदाता आसीत् न कोऽपि । ब्रिटिश्जनाः तु तत्र सर्वथा अनासक्ताः । क्षेत्रपतयः दासेभ्यः वेतनमेव न यच्छन्ति स्म इति कारणात् दासानां हस्ते अपि धनं नासीत् । तथापि केचन गयाना, वेस्ट् इण्डीस् इत्यादिभ्यः प्रदेशेभ्यः कथञ्चित् भारतम् आगतवन्तः । परन्तु भारते जीवनं यापयितुं न शक्तं तैः । अत्रत्याः तेषां बान्धवाः मृताः आसन् । अथवा ब्रिटिश्जनाः तान् अन्यत्र प्रेषितवन्तः आसन् । अतः भारतं प्रत्यागताः अपि बहवः पुनः भारतात् प्रतिगताः । तत्र प्रतिगतानां कथाः श्रुत्वा अन्ये अपि भारतं प्रति आगमनस्य आशां त्यक्तवन्तः । उपसहस्राः एव जनाः भारतम् आगत्य पुनरपि अत्रैव स्थितवन्तः ।

केचन मन्दं मन्दं तेषु तेषु देशेषु स्वकीयं प्रभावं वर्धितवन्तः । वेस्टिण्डीस्देशस्य क्रिकेट्क्रीडापटुषु अन्यतमानां रामनरेशसरवणः, चन्द्रपालः, कालीचरणः, रमाडिनः इत्यादीनां पूर्वजाः तु भारतात् दासरूपेण गतवन्तः एव । परन्तु एतादृशाः तु अङ्गुलिमेयाः एव । अन्ये लक्षशः जनाः अद्यापि कष्टकरं जीवनं यापयन्तः सन्ति तत्र । तत्र स्थिताः भारतमूलाः विभिन्नाम् आहारपद्धतिं, संस्कृतिं, सङ्गीतं च अभ्यस्तवन्तः । उत्तरप्रदेशबिहारादिभ्यः अधिकसङ्ख्याकाः गयानां गतवन्तः आसन् । अतः तत्रत्याः भोजपुरीभाषायाः अपभ्रंशमेव वदन्ति । रोटिका, दालः, चणकः, जामून्, पायसम् इत्यादिकं खादन्ति । दीपावली, शिवरात्रिः, रामनवमी इत्यादीनि पर्वाणि आचरन्ति । हिन्दीचलनचित्रनटान् स्वदेशं प्रति आहूय कार्यक्रमान् आयोजयन्ति । ‘सुरिनामि’भाषा हिन्दीभाषायाः अपभ्रंशः एव अस्ति । एवं भारतीयसंस्कृत्या सह तत्रत्या संस्कृतिः सम्मिलिता वर्तते ।

मारिषस्देशे किञ्चिदिव प्राशासनिकक्षेत्रेऽपि भारतीयानां प्रगतिः दृश्यते । तत्र तमिळु-तेलुगु-मराठी-गुजराती-बाङ्ग्लाभाषीयाः जनाः अधिकाः । मारिषस्-देशस्य प्रथमप्रधानमन्त्रिणः सीवुसागररामगोलमस्य पिता मोहितरामगोलमः दासरूपेण मारिषस्देशं गतेषु अन्यतमः एव ।

![](magazine_images/img-1658380876c6b3fc96a7aada1c6949ef4f9bc31e60.jpg)

बहुत्र भारतीयानां विरोधं तत्रत्याः मूलनिवासिनः कुर्वन्ति । 1895 तमे वर्षे उगाण्डां गताः भारतीयाः तत्र किञ्चिदिव आर्थिकरूपेण दृढाः जाताः । परन्तु 1972 तमे वर्षे इदि-अमीनः अशीतिसहस्रं भारतीयान् विस्थापितवान् । ततः विश्वे सर्वत्र ते पलायिताः । एवं क्वचित् भारतीयैः साधितं यशः एव तेषां नाशकारणम् अपि अभवत् । एवं दासपद्धतेः अवसानस्य अनन्तरम् अपि भारतीयानां दारुणा गतिः तत्र तत्र अनुवर्तमाना वर्तते एव ।

सर्वस्यापि मूलकारणं ब्रिटिश्जनाः एव । किन्तु विविधेषु देशेषु वसतां दुर्दशायाः कथनावसरे अयम् अंशः बुद्ध्या गोप्यते । अस्माभिः शालासु पठितस्य इतिहासस्य, तथ्यस्य च महान् भेदः वर्तते । ब्रिटिश्जनाः स्वकीयसुखार्थं कथम् अन्यान् पीडितवन्तः इति वर्णनं कुत्रापि नास्ति पाठ्यपुस्तकगते इतिहासे । अतः एव विभिन्नेषु देशेषु विद्यमानानां भारतीयानाम् इतिहासस्य संयोजनं भारतेतिहासेन सह करणीयं वर्तते । ब्रिटिश्-जनानां कारणतः एव लक्षशः भारतीयानां भारतीयत्वं विनष्टम् । यद्यपि एतेषां शरीरे भारतीयरक्तम् एव प्रवहति तथापि एते अद्यापि परकीयत्वेन एव परिगण्यन्ते ।


