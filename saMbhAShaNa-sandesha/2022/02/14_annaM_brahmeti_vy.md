+++
title = "14 अन्नं ब्रह्मेति व्यजानात्"

+++
# अन्नं ब्रह्मेति व्यजानात्

![](magazine_images/img-1658381634Katha.jpg)

\[शारदामातुः नित्यनियमः नाम सर्वादौ गृहम् आगताय याचकाय भोजनं देयम् । तदनन्तरम् एव गृहजनानां भोजनम् । आ एकादशभ्यः वर्षेभ्यः ताम् एतां भोजनभिक्षां स्वीकुर्वन् कश्चन अगतिकः स्वीयं पुत्रम् अनेन एव भोजनप्रदानेन अपालयत् । सात्त्विकान्नस्य परिणामः अपि सात्त्विकः । कथम् इति जानीत । \]

मुम्बयी किञ्चन महानगरम् । अस्मिन् महानगरे वर्तते कश्चन विभागः । अस्य विभागस्य नाम धारावी । धारावीप्रदेशे अस्ति उपनगरीयं किञ्चन रेलस्थानकम् ।

धारावीविभागे विद्यते कश्चन वसतिसमुच्चयः । तत्र श्रमजीविनः, अल्पवैतनिकाः च एतस्मिन् प्रदेशे निवसन्ति । अस्मिन् निवासकुले वसति कश्चन लघुपरिवारः । वसन्तभोसले इति कुटुम्बप्रमुखस्य नाम । सः प्राथमिकशालायां शिक्षकः । तस्य पत्नी शारदा । सा प्रतिदिनं पाकादीनि गृहकार्याणि आनन्देन तत्परतया च करोति । तस्याः आसीत् एकं सीवनयन्त्रम् । अनेन यन्त्रेण विरामसमये सा बालानां महिलानां च कृते वस्त्राणां सीवनं करोति, ततः अल्पं धनम् अर्जयति च । तयोः आसीत् एकः पुत्रः अष्टवर्षीयः । शार्दूलः इति तस्य नाम । शार्दूलः साम्प्रतं द्वितीयकक्ष्यायां पठति । अल्पसन्तुष्टः श्रमजीवी अयं परिवारः । तेषाम् आवासः शान्तः स्वच्छः प्रसन्नः च ।

गृहिण्याः शारदायाः एकः नियमः । सः श्रद्धया पाल्यते तया आ एकादशात् वर्षेभ्यः । सा सुप्रभाते उत्तिष्ठति । चायादीनि प्रारम्भिककायार्र्णि समाप्य स्नात्वा देवपूजनं सम्पादयति । पश्चात् पाकं सज्जीकरोति । रोटिकौदनशाकादयः पदार्थाः तया निर्मीयन्ते स्म । एतान् सर्वान् पदार्थान् स्थाल्यां संस्थाप्य नैवेद्यत्वेन देवाय समर्प्य सा स्थालीम् आवृत्य देवस्य पुरतः रक्षन्ती अतिथियाचकं प्रतीक्षते ।

मध्याह्नकाले सुमुहूर्ते यः याचकः द्वारे उपस्थितः भवेत् सः साक्षात् ईश्वरः एव इति शारदायाः श्रद्धा । तस्मिन् समये द्वारे स्थिताय याचकाय सा स्थालीपरिमितम् उष्णं रुचिरं भोजनं तस्मै अर्पयति । याचकस्य निर्गमनस्य अनन्तरम् एव गृहे सर्वे भोजनं कुर्वन्ति ।

आगतः याचकः कः, सः कुतः आगतः, तस्य नाम किम् इत्यादिकं सा कदापि न पृच्छति ।

एवंप्रकारेण एकादश वर्षाणि अयं क्रमः शारदया पालितः ।

आसीत् कश्चन भिक्षासेवी दरिद्रः । तस्य नाम बबलुः इति । दैन्यस्य मूर्तिमान् अवतारः अयम् । धारावीरेल-स्थानकात् नातिदूरे स्थिता रेलपट्टिकायाः सेवावसतिः तस्य वासक्षेत्रम् । वराहाणां, शुनकानां, मुक्तपशूनां च सञ्चारस्थानं तत् । भिक्षार्थिनां परम्परागतं वसतिस्थानम् अपि तत् एव ।

भिक्षामिषेण विचरता बबलुना अवलोकितं यत् अत्र श्रमजीविवसतिमध्ये काचित् सामान्या महिला प्रतिदिनं मध्याह्नकाले द्वादशवादने स्थालीमितं रसयुक्तं रुचिरं सद्योनिर्मितं भोजनम् उपस्थिताय याचकाय यच्छति इति । अतः सः द्वादशवादने तस्याः महिलायाः द्वारे उपस्थितः भवति । याचनाघोषं करोति । अचिरात् एव तेन भोजनप्रसादः प्राप्यते । सन्तुष्टमनसा प्राप्तं प्रसादं भिक्षावस्त्रे संरक्ष्य सः कुटीरं प्रतिनिवर्तते ।

एषः क्रमः दशसंवत्सरपर्यन्तं नियतरूपेण प्राचलत् । न कदापि खण्डितः सः । एतस्मिन् कालखण्डे अतिथिः कः इति पृच्छां न कदापि अकरोत् शारदा । न अतिथेः मुखम् अपि अपश्यत् सा ।

एकदा द्वादशवादनवेला समागता । प्रातिदैनिकः अतिथिः बबलुः द्वारे उपस्थितः । सः एकाकी न आसीत् । तस्य अङ्गुलिं धृत्वा अष्टवर्षीयः कश्चन बालकः अपि तेन सह उपस्थितः आसीत् ।

बालकः शारदाम् अपश्यत् । पितुः हस्तं विसृज्य बालकः शीघ्रं पुरतः गत्वा ‘नमस्काराः मातः’ इति उच्चार्य स्वमस्तकं शारदायाः पादयोः अस्थापयत् । ततः सङ्कोचेन किञ्चिद्दूरे अतिष्ठत् च ।

शारदा आश्चर्यान्विता अभवत् ।

‘‘किं भवतः नाम ? कः एषः बालकः ?’’ - शारदा अपृच्छत् ।

बबलुः विनम्रतया अवदत् - ‘‘मम नाम बबलुः इति । अयं मम कनिष्ठः पुत्रः ।’’

‘‘मम नाम किशनः’’ - अवदत् बालकः ।

शारदा बालकं पश्यन्ती कौतुकेन अहसत् ।

‘‘इयं सा माता, या प्रतिदिनं त्वां भोजयति’’ इति बबलुः स्वपुत्रं किशनम् अकथयत् ।

बालकः पुनरेकवारं प्रणामं समर्पितवान् ।

शारदा कुतूहलेन बबलुम् अपृच्छत् - ‘‘कुत्र वसति भवान् ?’’

‘‘धारावीरेलस्थानकसमीपे विद्यमाने सेवावसतिक्षेत्रे वयं वसामः’’ इति अवदत् बबलुः ।

‘‘गृहे के के वसन्ति ?’’ - शारदया पृष्टम् ।

‘‘अहं, मम पत्नी भागीरथी, त्रयः पुत्राः च ।’’

‘‘आवासः पर्याप्तमात्रेण अस्ति किम् ?’’ इति हसन्ती पृष्टवती शारदा ।

बबलुः लज्जितः, अधोमुखः जातः च । सङ्कोचेन क्षीणस्वरेण च सः अवदत् - ‘‘नाममात्रेण आवासः अस्माकम् । वस्तुतः अनावृता भूमिः एव सा । शुनकानां वराहाणां च वासः अपि बहुधा भवति तत्र । अस्माभिः विद्युतः स्तम्भस्य अधः कुटीरसदृशी रचना काचन परिकल्पिता । इतस्ततः प्राप्यमाणानां काष्ठखण्डानां, जीर्णलोहपत्राणां, प्रस्तराणां च उपयोगः तदर्थं कृतः । गृहं नास्ति अस्माकं भागधेये ।...’’

‘‘का भवतः वृत्तिः ?’’

‘‘भिक्षामात्रेण जीवामः वयम् । अहम् एतस्मिन् विभागे भिक्षासङ्कलनं करोमि । द्वितीयः विभागः मम पत्न्याः कृते आरक्षितः । तृतीयः विभागः मम ज्येष्ठपुत्रस्य कार्यक्षेत्रम् । मम द्वितीयः पुत्रः चतुर्थविभागे भिक्षासङ्कलनं करोति । किशनः मम कनिष्ठः पुत्रः ।’’

‘‘किं करोति किशनः ?’’ - जिज्ञासया अपृच्छत् शारदा ।

बबलुः अवोचत् - ‘‘भिक्षायाचना कथं कर्तव्या इति शिक्षणं किशनाय दातुम् अस्माभिः प्रयासाः कृताः । किन्तु ते विफलाः जाताः । वारं वारं पृष्टः अपि किशनः निराकरणं यच्छन् अवदत् - ‘अहं भिक्षायाचनं न करोमि । अहं शिक्षणं प्राप्तुम् इच्छामि ।’ सः पौनःपुन्येन तदेव अवदत् । एकस्मिन् दिने किशनेन अहं शालापर्यन्तम् आकृष्य नीतः । तस्य नाम शालायां प्रवेशितम् अभवत् । तस्मात् दिनात् आरभ्य सः दृढतया शालां गच्छति । न कदापि अनुपस्थितिः तस्य ।’’

शारदा कौतुकेन किशनं पश्यन्ती अपृच्छत् - ‘‘साम्प्रतं किं वयः तस्य ?’’

‘‘साम्प्रतम् अयम् अष्टवर्षीयः । आ कतिपयेभ्यः दिनेभ्यः एतस्य अनुरोधः वर्तते यत् यया मात्रा उष्णं सद्यःपक्वं रुचिपूर्णं भोजनं विगतेभ्यः आ नवभ्यः वर्षेभ्यः प्रदीयते तस्याः दर्शनं करणीयम् इति । अद्य आगतं तत् दिनम् ।’’

शारदा बालकं किशनं वात्सल्यपूर्णेन कटाक्षेण अपश्यत् । ततः तया पृष्टम् - ‘‘कस्यां कक्ष्यायां पठति एषः ?’’

‘‘द्वितीयकक्ष्यायां पठति अयम् ।’’

‘‘अहो ! उत्तमम् । शोभनम् । वत्स एहि एहि’’ इति वदन्ती शारदा तम् आह्वयत् ।

शारदायाः पुत्रः शार्दूलः अनतिदूरे स्थित्वा किशनस्य चलनवलनादिकं निरीक्षमाणः आसीत् ।

तौ तु प्रायः समवयस्कौ । समानायां कक्ष्यायां पठनं तयोः । किन्तु शाला तु विभिन्ना ।

‘‘अक्षरलेखनं कर्तुं जानासि किम् ?’’ - शारदा किशनम् अपृच्छत् ।

‘‘आम्’’ - मस्तकचालनेन किशनः स्वीकारम् असूचयत् ।

‘‘गच्छ रे वत्स शार्दूल, आनय कागदं लेखनीं च’’ इति शारदा स्वपुत्रम् आज्ञापितवती ।

शार्दूलः लेखनसाहित्यम् आनीतवान् । किशनः शान्तचित्तः सन् लेखनीं गृहीत्वा स्थिरहस्ततया एकैकम् अक्षरम् अलिखत् - ‘श्रीगणेशाय नमः ।’

शारदा आश्चर्यान्विता आनन्दिता च । सा स्वपुत्राय शार्दूलाय ताम् अक्षरावलीं दर्शितवती । तस्याः हस्तः सहजतया कौतुकेन च किशनस्य पृष्ठे अपतत् । सा किशनस्य पृष्ठम् आस्फालयन्ती पुत्रम् अवदत् - ‘रे, पश्य अस्य कौशलम् !’

शार्दूलः लज्जितः अभवत् । यतः तस्य हस्ताक्षरम् असुन्दरम् आसीत् ।

अत्रान्तरे बबलुः अवदत् - ‘‘मया कश्चन नियमः किशनस्य जन्मनः आरभ्य पालितः । भिक्षात्वेन प्राप्तेन पर्युषितेन, यातयामेन, गतरसेन च अन्नपदार्थेन मम कुटुम्बे स्थितानां सर्वेषां पालनपोषणं भवति । ‘एतस्य नवजातस्य शिशोः पोषणं कदापि कदन्नेन न भवेत्, एतस्य आहारः भवेत् रुचिरः उष्णः सद्यःपक्वः परिपूर्णः च’ इति । सौभाग्यं खलु एतस्य शिशोः यत् तस्य जन्मनः आरभ्य भवत्याः गृहात् प्रतिदिनं नियतवेलायाम् उष्णः, स्थालीमितः, रुचिरः भोजनप्रसादः विना याचनं प्राप्यते स्म । तेन शिशुः तृप्तः भवति स्म । भोजनांशः यः अवशिष्टः भवेत् तेन अन्नेन निशाभोजनव्यवस्था प्रचलति स्म । एवम् एतस्य उदरपूरणम् आ जन्मनः भवत्याः ग्रासमात्रेण चालितम् ।’’

एतत् वृत्तान्तं निशम्य शारदा हृष्टा । सा गृहं प्रविश्य सीवनयन्त्रस्य उपरि विद्यमानम् सद्यस्सीवितं शुभ्रं करवस्त्रमेकम् आनीय तस्मै किशनाय उपहाररूपेण दत्तवती ।

‘अस्य शिक्षणाय यथाशक्ति मया अपि साहाय्यं क्रियते । अस्य शिक्षणं केनापि कारणेन स्थगितं न भवेत्’ इति अवदत् सा ।


