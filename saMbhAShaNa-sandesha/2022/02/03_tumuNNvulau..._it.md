+++
title = "03 ‘तुमुण्ण्वुलौ...’ इत्यत्र तुमु"

+++
# ‘तुमुण्ण्वुलौ...’ इत्यत्र तुमुन्विषये किं समानकर्तृकत्वं तन्त्रम् ?

\[‘तुमुन् यत्र प्रयुज्यते तत्र सर्वत्र समानकर्तृकता अपेक्ष्यते एव किम् ?’ इति कश्चन प्रश्नः शास्त्रज्ञान् बाधते बहुधा । भाषावृत्तिटीकाकारः सृष्टिधरः भिन्नकर्तृकत्वेऽपि तुमुन्प्रत्ययप्रयोगम् अङ्गीकरोति । भट्टोजिदीक्षितः तु तत् निराकरोति । श्रीमन्तः चारुदेवशास्त्रिणः स्वीये वाग्व्यवहारादर्शे तुमुन्विषये स्थितं मतद्वयमिदम् अनूद्य भट्टोजिदीक्षितमेव समर्थितवन्तः । तथापि भिन्नकर्तृकत्वे अपि तुमुन्प्रयोगः भवितुम् अर्हति इति अभिप्रैति अयं लेखः । \]

अष्टाध्याय्यां तृतीयाध्यायस्य तृतीये पादे क्रियाप्रयोजनीभूतक्रियां बोधयितुं ‘तुमुण्ण्वुलौ...’ (3. 3.10) इति सूत्रेण तुमुन् विहितः । यथा - रामः गृहं भोक्तुं गच्छति । अत्र ‘गच्छति’ इति तिङन्तबोध्यगमनक्रियायाः भोजनक्रिया एव प्रयोजनम् इति, तादृशक्रियायां बोधनीयायां धातोः तुमुन् भवति, सा च क्रिया सर्वदा उपपदबोध्यक्रियोत्तरकालीना एव भवति इति भविष्यत्त्वमपि तस्याः गम्यते । वस्तुतस्तु तुमुन्प्रकृतिधात्वर्थभूतक्रियायाः उपपदबोध्यक्रियोत्तरकालिकत्वम्, तत्प्रयोजनीभूतत्वं च तुमुना द्योत्यते । तुमुन्नर्थस्तु भावः एव, ’अव्ययकृतो भावे’ इति अनुशासनात् । पूर्वोक्तोदाहरणे तिङन्तबोध्यगमनक्रियाकर्तृकर्तृकमेव भोजनम् इति द्वयोः अपि क्रिययोः समानकर्तृकत्वम् अपि प्रतीयते । तथा च अत्र तिङन्ततुमुन्नन्तबोध्ययोः क्रिययोः समानकर्तृकत्वम् अपि तुमुन्प्रयोजकं न वेति भवति सन्देहः ।

अत्रास्ति मतभेदः वैयाकरणेषु । भाषावृत्तिटीकाकारः सृष्टिधरः भिन्नकर्तृकत्वेऽपि तुमुन्प्रत्ययं स्वीकरोति । तस्य अयम् आशयः - ‘यथा हि पाणिनिना ‘समानकर्तृकयोः पूर्वकाले’ (3.4.21) इति पूर्वोत्तरकालिकयोः द्वयोः क्रिययोः समानकर्तृकत्वे एव पूर्वकालिक्यां क्त्वाप्रत्ययः इति क्त्वाविषये नियमः साक्षाद् उपदिष्टः, न तथा तुमुन्विषये । ततश्च समान-कर्तृकत्वे एव तुमुन् इति नियमः न पाणिन्यभिप्रेतः । न वा एतद्विषये वार्तिककारस्य, भाष्यकारस्य वा वचनम् अस्ति, यच्च तुमुनः समानकर्तृकत्वे एव प्रवृत्तौ नियामकं भवति । किञ्च यदि सर्वस्यापि तुमुनः समानकर्तृकत्वे एव प्रवृत्तिः स्यात् तर्हि ‘समानकर्तृकेषु तुमुन्’ (3.3.158) इति सूत्रे समानकर्तृकेषु इति पदमेव व्यर्थम् । तच्च सूत्रम् इच्छार्थकधातोः उपपदत्वे, समानकर्तृकक्रियाबोधकाद् एव तुमुन् भवतीति नियमेन भिन्नकर्तृकक्रियाबोधकाद् इच्छार्थेषु उपपदेषु तुमुन्व्यावृत्त्यर्थम् । तथा च ’देवदत्तेन भोक्तुम् इच्छति’ इत्यादिप्रयोगवारणमेव तस्य प्रयोजनम् । एतच्च सूत्रेऽस्मिन् तत्पदाभावेऽपि सिद्ध्येत् यदि सर्वस्यापि तुमुनः समानकर्तृकत्वे एव प्रवृत्तिः । न वा भाष्यकारेण वार्तिककारेण वा तत्र ‘समानकर्तृकेषु’ इत्यस्य प्रत्याख्यानं कृतम् । अतः भिन्नकर्तृकत्वेऽपि क्रियाप्रयोजनीभूतक्रियाबोधकतुमुनः प्रवृत्तिः इष्टा एव । तथा च - ‘गृही सुतेन भोक्तुं मांसं क्रीणाति’ इत्यपि साधु एव’ इति ।

भट्टोजिदीक्षितस्तु प्रौढमनोरमायाम् - ‘तुमुण्ण्वुलौ.. इति विधिः भिन्नकर्तृकेषु नेष्यते । पुत्रं भोजयितुम् आगच्छति इत्यर्थे ‘पुत्रेण भोक्तुम् आगच्छति’ इति प्रयोगाभावात् । सा इयं व्यवस्था शब्दशक्तिस्वभावाद् बहुलग्रहणाद् वा सिद्धा’ इति वदन् भिन्नकर्तृकत्वे तुमुनः प्रयोगं न अङ्गीकरोति ।

यदि च सर्वस्यापि तुमुनः समानकर्तृकत्वे शब्दशक्तिस्वभावादेव सिद्धे ‘समानकर्तृकेषु तुमुन्’ (3.3.158) इति सूत्रे ‘समानकर्तृकेषु’ इति किमर्थम् इति शङ्कायां भट्टोजिदीक्षितमतं समर्थयता हरिदीक्षितेन स्पष्टार्थमेव इत्युक्तम् । नागेशादिभिः अपि तदेव अङ्गीकृतम् ।

एतेषाम् अयम् आशयः - पुत्रेण भोक्तुं मांसं क्रीणाति इत्यादयः प्रयोगाः असाधवः । तादृशस्य प्रयोगस्य क्वापि अदर्शनात् । यदि च सः अभिप्रायः व्यञ्जनीयः तर्हि ‘पुत्रस्य भोजनाय मांसं क्रीणाति’ इत्येव वाक्यं प्रयोक्तव्यम् । तादर्थ्यचतुर्थी तु भिन्नकर्तृकत्वेऽपि भवति ।

श्रीमन्तः चारुदेवशास्त्रिणः स्वीये वाग्व्यवहारादर्शे तुमुन्विषये स्थितं मतद्वयमिदम् अनूद्य भट्टोजिदीक्षितमेव समर्थितवन्तः - ’व्यवहारदर्शनादपि इदमेव मतं समर्थितं भवति’ इति ।

ततः परं दृश्यन्ते च भिन्नकर्तृकेषु तुमुन्प्रयोगाः इत्युक्त्वा अधोनिर्दिष्टान् प्रयोगान् प्रदर्शितवन्तः -

1. न दास्यामि समादातुं सोमं कस्मैचिदप्यहम् । - (भारतम्, आदि.)

2. यद्यर्थिता निर्हृतवाच्यशल्यान् प्राणान् मया धारयितुं चिरं वः । - (रघु. 14-42)

3. (लब्धपालनविधौ न तत्सुतः खेदमाप)

गुरुणा हि मेदिनी ।

भोक्तुमेव भुजनिर्जितद्विषा

न प्रसाधयितुमस्य कल्पिता ॥ - (रघु. 19-3)

4. न मृष्यति मां जीवितुं वसन्तबन्धुः । - (दशकुमारचरितम्)

5. न कोऽपि निर्गन्तुं प्रवेष्टुं वा अनुमोद्यते । - (मुद्राराक्षसम्)

6. मत्वा कष्टाश्रितं रामं सौमित्रं गन्तुमैजिहत् । - (भट्टिकाव्यम् 5-53)

7. अनुजानीहि मां गन्तुम् ।

8. सा भृत्यं कूपाज्जलमाहर्तुम् आदिशत् ।

9. गुरुः शिष्यं चापलं कर्तुं न्यषेधत् ।

10. सः स्वामिनं हन्तुं भृत्यान् अचोदयत् ।

11. सः स्वगृहे भोक्तुं मित्रम् आहूतवान् ।

12. बाष्पं च न ददात्येनां द्रष्टुं चित्रगतामपि । - (शाकुन्तलम्)

पूर्वोक्ताः एते सर्वे प्रयोगाः अपाणिनीयाः इत्येव चारुदेवशास्त्रिणाम् आशयः । तत्र सर्वत्र तुमुन्नन्तस्य स्थाने भावप्रत्ययान्तः तादर्थ्यचतुर्थ्यन्तः प्रयोक्तव्यः इत्येव तेषाम् आशयः ।

परन्तु निशिततया परिशील्यमाने भिन्नकर्तृकेषु ये तुमुन्नन्तप्रयोगाः चारुदेवशास्त्रिभिः प्रदर्शिताः तेषां सृष्टिधराङ्गीकृततुमुन्नन्तप्रयोगाणां च भेदः कश्चिद् उपलक्षितुं शक्यः ।

सृष्टिधरप्रदर्शितः प्रयोगः असहजः इव श्रुतिकटुः इव च अनुभूयते । परन्तु महाभारतादिप्रयोगाः ये प्रदर्शिताः ते तु न तथा । ततश्च अत्र वैलक्षण्यं कीदृशम् इति किञ्चित् पर्यालोचनीयम् ।

‘पुत्रेण खादितुं मांसं क्रीणाति’ इति हि सृष्टिधरदत्तम् उदाहरणम् । अत्र क्रयणकर्ता पिता । प्रधानक्रिया क्रयणम् । तत्र मांसस्य कर्मत्वेन अन्वयः । पुत्रस्य प्रधानक्रियया सह कथमपि सम्बन्धः नास्ति । सम्बन्धः तु केवलं खादनक्रियया एव । तथा च प्रधानक्रियायां कथमपि असम्बद्धः पुत्रः अत्र तुमुन्नन्तबोध्यक्रियाकर्तृत्वेन विवक्षितः ।

एतत्तुल्यमेव ‘पुत्रेण भोक्तुम् आगच्छति’ इति भट्टोजिदीक्षितप्रदर्शितम् । ‘पुत्रं भोजयितुम् आगच्छति’ इत्येव साधु इति तस्य आशयः ।

इदानीं ‘न दास्यामि समादातुं सोमं कस्मैचिदप्यहम्’ इति भारतप्रयोगं परिशीलयाम । अत्र तिङन्तबोध्यक्रिया दानं प्रधानम् । तुमुन्नन्तबोध्यक्रिया समादानम् । समादानक्रियायाः कर्तृत्वेन विवक्षितः किंपदार्थः । तस्य च प्रधानक्रियायां दानक्रियायां सम्प्रदानत्वेन अन्वयः ।

पूर्ववाक्यापेक्षया अयमत्र विशेषः । पूर्वस्मिन् वाक्ये तुमुन्नन्तक्रियाकर्तृत्वेन उद्दिष्टस्य पुत्रस्य क्रयणक्रियायां प्रधानायां कथमपि सम्बन्धः एव नास्ति । अस्मिन् तु न तथा । तत्कर्तृत्वेन विवक्षितस्य प्रधानक्रियायां सम्प्रदानकारकत्वेन अन्वयः सन्दृश्यते ।

एवमेव ‘गुरुणा हि मेदिनी भोक्तुमेवास्य कल्पिता’ इति रघुवंशोदाहरणे अपि प्रधानक्रियायां कल्पनक्रियायां सम्प्रदानस्य शेषत्वेन विवक्षितस्य ‘अस्य’ (अग्निवर्णस्य) तुमुन्नन्तबोध्यायां भोजनक्रियायां कर्तृत्वेन अन्वयः ।

तथा - ‘न कोऽपि निर्गन्तुं प्रवेष्टुं वाऽनुमोद्यते’ इति मुद्राराक्षसप्रयोगे अपि अनुमोदनक्रियाकर्मत्वेन विवक्षितस्य एव कस्यचित् निर्गमनप्रवेशनक्रियाकर्तृत्वविवक्षा ।

तथैव - ‘सौमित्रं गन्तुम् ऐजिहत् (सीता)’ इति भट्टिप्रयोगे अपि प्रधानक्रियायां प्रेरणायां सौमित्रेः कर्मत्वेन अन्वितस्य गमनकर्तृत्वेन विवक्षा ।

एवम् अन्येषु ‘गुरुः शिष्यं चापलं कर्तुं न्यषेधत्’ इत्यत्र निषेधे कर्मत्वेन विवक्षितस्य शिष्यस्य चापलकरणे कर्तृत्वम्, ‘कूपाज्जलम् आहर्तुं भृत्यम् आदिशत्’ इत्यत्र आदेशनक्रियाकर्मत्वेन विवक्षितस्य आहरणक्रियाकर्तृत्वम्, ‘स्वामिनं हन्तुं भृत्यान् अचोदयत्’ इत्यत्र चोदनक्रियाकर्मणां भृत्यानां हननक्रियाकर्तृत्वं च विवक्षितम् इति एतेषु सर्वेषु अपि उदाहरणेषु तुमुन्नन्तक्रियाकर्तृत्वेन विवक्षितः प्रधानक्रियाकर्तृभिन्नः प्रधानक्रियायां कथञ्चित् सम्बद्धः एव दृश्यते । तत्रापि सम्बन्धः कारकसम्बन्धः एव दृश्यते ।

अतः एव एतेषु प्रयोगेषु श्रवणमात्रेण कटुत्वं वा असाधुत्वं वा न अनुभूयते । परन्तु सृष्टिधरदत्तोदाहरणे तु श्रवणमात्रेण एव असाधुत्वं स्पष्टम् अनुभूयते ।

इदमिदानीं विवेचनीयम् - सृष्टिधरस्य मतम् अनुसृत्य सर्वत्र भिन्नकर्तृकस्थले तुमुन् स्वीकार्यः, उत भट्टोजिदीक्षितादिमतम् अनुसृत्य सर्वत्र तुमुन् त्याज्यः इति ।

सृष्टिधरमतस्य अङ्गीकारे व्यवहारबहिर्भूतानां श्रवणमात्रेण एव असाधुत्वस्फोरकाणां प्रयोगाणां साधुत्वं स्यात् । अथ भट्टोजिदीक्षिमताङ्गीकारे बहूनां प्रामाणिकप्रयोगाणाम् असाधुत्वं कल्पनीयं स्यात्, यत्र भट्टिप्रयोगः अपि अन्तर्भूतः ।

किञ्च यः अर्थः मुनित्रयेण न उपदिष्टः, न वा ज्ञापितः, सः ‘समानकर्तृकत्वे तुमुन्’ (3.3.158) इति विषयः कथं वा वैयाकरणैः अङ्गीकरणीयः, यम् आश्रित्य प्रामाणिकप्रयोगाणाम् असाधुत्वं कल्प्यते ? उभयथा अपि प्रयोगेषु सत्सु कथं शब्दशक्तिस्वभावः एतादृशः एव इति निश्चेतुं शक्यम् ? अतः भिन्नकर्तृकत्वे अपि तुमुन् अङ्गीकार्यः एव ।

यदि च सृष्टिधराङ्गीकृताः प्रयोगाः वारणीयाः, तर्हि भिन्नकर्तृकप्रयोगविषये काचित् व्यवस्था पूर्वोक्तप्रामाणिकप्रयोगान् आधारीकृत्य कल्पनीया । सा च इत्थम् -

भिन्नकर्तृके तुमुनः प्रयोगः तदैव साधुः, यदा तत्क्रियाकर्तृत्वेन विवक्षितस्य तदुपपदबोध्यक्रियायां प्रधानायां साक्षात् कारकत्वेन अन्वयः उपपद्यते ।

भाषान्तरप्रयोगपरिशीलनेन अपि इयं व्यवस्था युज्यते इत्येव भाति । आङ्ग्लभाषायां तुमुन्समकक्षतया ‘टु’ इति पदम् अस्ति, यश्च धातोरादौ योजितः तुमुन्नर्थं बोधयति । तद्घटितवाक्येषु तुमुन्नन्तबोध्यक्रियाकर्तृत्वं द्विधा भवति । तत्र एकं कर्तृत्वम् उपपदक्रियाकर्मत्वादिना आच्छादितम् । ‘टु’ इति तस्य नाम । अर्थाद् भिन्नकर्तृकत्वम् इत्यर्थः । अन्यश्च ‘टु’ इति उपपदक्रियाकर्मत्वादिना न आच्छादितम्, अर्थात् प्रधानक्रियाकर्तृत्वसमानाधिकरणम् इत्यर्थः ।

तत्र समानकर्तृकत्वस्य उदाहरणम् -

He goes to eat- सः भोक्तुं गच्छति ।

भिन्नकर्तृकत्वस्य उदाहरणम् -

He directs him to work- सः तं कार्यं कर्तुं प्रचोदयति ।

यत्र च सकर्मकस्थले कर्मणः, सम्प्रदानस्य वा तुमुन्नन्तार्थक्रियाकर्तृत्वयोग्यता, तत्र तयोः एव तत्र कर्तृत्वेन अन्वयः । यत्र च तत् नास्ति तत्र एव समानकर्तृकत्वम् इत्यपि आङ्ग्लभाषायां स्वीक्रियते ।

तथा च अस्यां व्यवस्थायां न बाधकम् इति भिन्नकर्तृकेषु अपि तुमुन् न्याय्यः एव इति च मन्यामहे । अतः विद्वांसः एव प्रमाणम् ।

यश्च भिन्नकर्तृकोदाहरणेषु चारुदेवशास्त्रिभिः प्रदर्शितः कालिदासीयः रघुवंशगतः ‘यद्यर्थिता...’ इत्यादिश्लोकः, सः (इच्छार्थेषु) समानकर्तृकेषु ‘समानकर्तृकेषु तुमुन्’ (3.3.158) इति सूत्रविषयः । तत्र तु समानकर्तृकत्वं नियतम् । अस्ति च अत्र णिजन्तबोध्यधारणायाः (धर्तुं प्रेरणायाः) इच्छायाश्च समानकर्तृकत्वम् । तुमुन्प्रकृतेः णिजन्तत्वेन प्रयोज्यकर्तुः तृतीयान्तेन उपस्थापनम् आवश्यकम् एव । अतः अत्र अपाणिनीयत्वशङ्का एव नास्ति ।


