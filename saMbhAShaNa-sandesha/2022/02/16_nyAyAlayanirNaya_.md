+++
title = "16 न्यायालयनिर्णय: संस्कृतेन"

+++
# न्यायालयनिर्णयः संस्कृतेन

अभियोगः, न्यायालये साक्ष्यप्रतिसाक्ष्यम्, अन्ते निर्णयः चेति क्रमः न हि नूतनः । प्रत्यहं देशे विभिन्नस्तरीयेषु न्यायालयेषु सहस्रशः निर्णयाः प्रकट्यन्ते अनेन एव क्रमेण । निर्णयभाषाः तु भवन्ति स्थानिकाः, आङ्ग्ला वा । किन्तु कश्चित् निर्णयः संस्कृतेन प्रकटितः इति किम् ऊह्येत भवद्भिः ? उत्तरप्रदेशे झांसीन्यायालये द्वयोः अभियोगयोः निर्णयौ संस्कृतेन लिखितौ । झांसी-आयुक्तः डॉ.अजयशङ्करपाण्डेयः एतत् ऐतिहासिकं कार्यं निर्वर्तितवान् अस्ति । प्रायः निर्णयाः हिन्दीभाषया लिख्यन्ते । किन्तु 110वर्षाणाम् इतिहासे ऐदम्प्राथम्येन संस्कृतेन निर्णयलेखनं कृतं यत् तदस्ति अभिमानास्पदम् ।

सम्पत्तिसम्बद्धः शस्त्रानुमतिपत्रसम्बद्धः चेति एतौ उभौ अभियोगौ संस्कृतसम्बद्धौ सुतरां नैव आस्ताम् । किन्तु आयुक्तस्य प्रोत्साहनेन पृष्ठद्वयात्मकं निर्णयद्वयं संस्कृतेन लिखितं सत् पारितम् अभवत् । अस्मिन् विषये स्वाभिप्रायं कथयन् अधिवक्ता देवराजसिंहः अवदत् - ‘प्रशंसार्हः एषः आरम्भः संस्कृतस्य प्रोत्साहने उपयोगी भवेत् । अनेन संस्कृतं ज्ञातुम् अवगन्तुं च आधिक्येन प्रयत्नाः भवेयुः’ इति ।

संस्कृतं सर्वेषां, संस्कृतं सर्वत्र इति यद् उद्घोष्यते तस्य न्यायक्षेत्रे काचित् नान्दी एषा इति वक्तुम् अर्हामः । अभिनन्दनम् अजयशङ्करपाण्डेयवर्याय ।


