+++
title = "07 दृष्ट्यनुगुणा भावना"

+++
# दृष्ट्यनुगुणा भावना

![](magazine_images/img-1658380100Bal1.jpg)

रामरावणयोः युद्धस्य अनन्तरं कदाचित् सभा प्रवृत्ता । तदवसरे युद्धविषये लङ्कादिविषये च चर्चा प्रवृत्ता - ‘‘अशोकवने स्थितानां पुष्पाणां वर्णाः अनेकविधाः आसन् ननु ?’’ इति ।

‘‘नैव । तत्र सर्वाणि अपि पुष्पाणि श्वेतवर्णानि आसन्’’ इति अवदत् सीता ।

‘‘श्वेतपुष्पाणि क्व ? सर्वाणि रक्तवर्णानि ननु आसन् ?’’ इति अवदत् आञ्जनेयः ।

‘‘रक्तवर्णीयं पुष्पम् एकमपि न आसीत् तत्र । सर्वाणि आसन् श्वेतानि एव’’ इति अवदत् सीता ।

‘‘आर्ये । तत्र श्वेतवर्णीयं क्व आसीत् ? सर्वाणि अपि रक्तवर्णीयानि एव आसन्’’ - आञ्जनेयः अवदत् ।

एतत् श्रुत्वा सभास्थः कश्चन अपृच्छत् - ‘‘एतौ उभौ अपि परस्परविरुद्धम् अभिप्रायं वदतः । कस्य कथनं वास्तविकम् ?’’ इति ।

तदा श्रीरामः हसन् अवदत् - ‘‘उभयोः अपि कथनं युक्तम् एव अस्ति ।..’’

‘‘तत् कथं सम्भवेत् ? एकः यत्र सर्वाणि रक्तपुष्पाणि पश्येत् तत्रैव अपरः श्वेतपुष्पाणि द्रष्टुं कथम् अर्हेत् ?’’ - अपरः अपृच्छत् ।

तदा रामः पुनः अवदत् - ‘‘तत् असम्भवं न । तत्तस्य दृष्टिम् अवलम्ब्य तादृशी भावना भवति । यस्मिन् क्षणे यस्य यादृशी दृष्टिः तादृशी भावना तेन प्राप्यते । अशोकवने स्थिता अपि सीता सर्वदा शान्ता भवति स्म । अतः एव सा सर्वत्र श्वेतवर्णतां पश्यति स्म ।..’’

‘‘आञ्जनेयेन किमर्थं सर्वत्र रक्तवर्णता दृष्टा ?’’

‘‘रावणस्य विषये, स्वस्य असहायकतायाः विषये, रावणेन कृतस्य कार्यस्य विषये, राक्षसानां विषये च तस्य महान् क्रोधः भवति स्म । अतः सः सर्वत्र रक्तवर्णताम् अनुभवति स्म ।...’’

‘‘एवं तर्हि किं तत्र विविधवर्णीयानि पुष्पाणि आसन् ?’’

‘‘आम् । उद्याने विविधवर्णीयानि पुष्पाणि भवन्ति एव सहजतया । किन्तु सीता आञ्जनेयः च अन्तरङ्गे प्रबलं भावं वहतः स्म इत्यतः तौ श्वेतवर्णतां रक्तवर्णतां च दृष्टवन्तौ...’’ इति अवदत् रामः ।


