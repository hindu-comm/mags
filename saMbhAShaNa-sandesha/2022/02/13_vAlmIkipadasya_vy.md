+++
title = "13 वाल्मीकि’पदस्य व्युत्पत्ति:"

+++
# वाल्मीकि’पदस्य व्युत्पत्तिः

शिष्यः - श्रीमन् ! वाल्मीकिशब्दस्य का व्युत्पत्तिः ?

आचार्यः - चम्पूरामायणव्याख्याने लिख्यते - ‘‘तदुक्तं ब्रह्मवैवर्ते - ‘अथाब्रवीन्महातेजा ब्रह्मा लोकपितामहः ।  वल्मीकप्रभवो यस्मात् तस्माद्वाल्मीकिरित्यसौ’’ इति । ‘अत इञ्’ इति (इञ्’ इति ।)

शि - अकारान्तात् प्रातिपदिकात् ‘वल्मीक’शब्दात् अपत्यार्थे इञ्प्रत्यये कृते ‘वाल्मीकिः’ इत्यस्य सिद्धिः इति ननु तस्य आशयः ?

आ - आम् । किन्तु वल्मीकः नाम पुत्तिकाभिधैः क्षुद्रकीटैः कृतः मृत्स्तूपविशेषः । तस्य अचेतनत्वात् अपत्यस्य असम्भवः । तस्मात् अपत्यार्थे प्रत्ययः भवितुं न अर्हति इति वदन्ति केचन ।....

शि - कथम् अस्य समाधानम् उच्यते ?

आ - रामायणस्य गोविन्दराजीयायां व्याख्यायां पङ्क्तयः इत्थम् -

‘‘वल्मीकस्य अपत्यं वाल्मीकिः । ‘अत इञ्’ इति इञ्प्रत्ययः । नन्वसौ कथं वल्मीकापत्यम् ? यतः अयं भृगुपुत्रः एव प्रतीयते । तथा च श्रीविष्णुपुराणे - ‘ऋक्षोऽभूद्भार्गवस्तस्माद्वाल्मीकिर्योऽभिधीयते’ इति । अत्रापि उत्तरकाण्डे वक्ष्यति - ‘भार्गवेणेति संस्कृतौ । भार्गवेण तपस्विना’ इति च । अन्यत्र च प्रचेतोऽपत्यत्वम् अभिधीयते - ‘चक्रे प्रचेतसः पुत्रस्तं ब्रह्माप्यन्वमन्यत’ इति । ‘वेदः प्राचेतसादासीत्’ इति च प्रसिद्धम् । अतः कथमस्य वल्मीकापत्यत्वम् ? उच्यते । निश्चलतरतपोविशेषेण अस्य वल्मीकावृतौ जातायां प्रचेतसा वरुणेन कृतनिरन्तरवर्षणप्रादुर्भावः अभूदिति भृगुपुत्रस्य एव अस्य प्रचेतसः पुत्रत्वं वल्मीकापत्यत्वं च सङ्गच्छते । ननु कथं तत्प्रभवत्वमात्रेण तदपत्यत्वम् । मैवम् । गोणीपुत्रः कलशीसुतः इत्यादिव्यवहारस्य तत्प्रभवेऽपि बहुलम् उपलब्धेः । उक्तं च ब्रह्मवैवर्ते - ‘अथाब्रवीत् ..... तस्माद् वाल्मीकिरित्यसौ’ इति । मास्तु अपत्यार्थत्वम् । तथापि वाल्मीकिशब्दः साधुरेव गहादिषु पठितत्वात् । यद्वा भृगुवंश्यः कश्चित् प्रचेता नाम । तस्यायं पुत्रः ऋक्षो नाम । ‘चक्रे प्रचेतसः पुत्रः’ इति पुत्रत्वाभिधानात् । भार्गवभृगुनन्दनशब्दो रामे राघवरघुनन्दनशब्दवत् उन्नेयः । वाल्मीकिशब्दः पुत्रत्वोपचारात् । अत एव क्वचित् ‘वाल्मीकेन महर्षिणा’ इति सम्बन्धमात्रे अण् प्रयुज्यते । सत्स्वपि नामान्तरेषु वाल्मीकिशब्देन अभिधानं ज्ञानाङ्गशमदमाद्युपेतत्वस्फोरणाय’’ इति । व्याख्यानान्तरे अन्यविधाः अपि युक्तयः दर्श्यन्ते । ताः सर्वाः सङ्कलय्य विवरणम् इत्थं सङ्ग्रहीतुं शक्यम् -

- वल्मीकस्य अपत्यं वाल्मीकिः । ‘अत इञ्’ इति सूत्रेण अत्र इञ्प्रत्ययः ।

- भृगुकुले उत्पन्नस्य ऋक्षस्य एव नामान्तरं वाल्मीकिः इति । प्राचेतसः इत्यपि तस्य नाम ।

- वल्मीकगर्भात् निर्गतत्वम् अवलम्ब्य गोणीपुत्रः, कलशीपुत्रः इत्यादौ इव अत्रापि अपत्यार्थे इञ् विधीयते ।

- गहादिषु अयं शब्दः पठ्यते इत्यतः अस्य साधुताविषये नास्ति सन्देहः ।

- ‘बाह्वादिभ्यश्च’ (4.1.96) इति सूत्रेण वा अत्र इञ् । अनपत्ये अपि क्वचित् प्रत्ययं विधत्ते एतत् सूत्रम् ।

- पुत्रत्वोपचारात् वाल्मीकिशब्दः प्रयुज्यते । अतः एव ‘वाल्मीकेन महर्षिणा’ इत्यादिषु अण्प्रत्ययान्तप्रयोगः  अपि सङ्गच्छते ।

शि - व्युत्पत्तिः या काचित् स्यात् नाम, तथापि वाल्मीकिशब्दस्य प्रयोगे तु न कापि अनुपपत्तिः ।

आ - आम् । एतस्मिन् एव अर्थे वाल्मिकिः (पृषोदरादिः), वाल्मीकः (अण्प्रत्ययान्तः) इत्यादयः शब्दाः अपि प्रयुज्यन्ते क्वचित् ।
