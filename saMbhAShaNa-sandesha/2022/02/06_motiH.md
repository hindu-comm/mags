+++
title = "06 मोतिः"

+++


## मोतिः

मम पुत्रः कञ्चन कुक्कुरं पालयितुम् ऐच्छत् । अतः सार्धैकमासात् पूर्वं सः कञ्चित् शुनकशिशुं मातुलगृहात् आनीतवान् । तस्य मोतिः इति नाम प्रदत्तम् । प्रथमवारं मोतिं दृष्टवान् अहं पुत्रं कथितवान् - ‘‘किमर्थं शुनकं गृहे पालयसि ? गृहे शुनकः नैव पालनीयः ।...’’

पुत्रेण उक्तम् - ‘‘तात ! अहम् एनं गृहाद् बहिः एव स्थापयिष्यामि ।...’’

अनन्तरं मया अनन्यगतिकतया स्वीकृतिः दत्ता । तदा मोतिः एकमासात्मकः आसीत् । सः श्यामवर्णीयः । तस्य शरीरे श्वेतवर्णीया पट्टिका अपि आसीत् । तेन सः नितरां शोभते स्म । प्रभाते मम भार्या दुग्धम् आनीय आदौ तस्मै एव ददाति स्म । मम भार्यां दृष्ट्वा सः दुग्धपानाय तस्याः समीपं गत्वा स्नेहप्रदर्शनं करोति स्म । मम बालकयोः चैतन्यहर्षितयोः कृते सः श्रेष्ठं मित्रं सञ्जातः । आदिनं तेन सह तौ क्रीडतः स्म । तस्य कृते गृहमपि ताभ्यां निर्मितम् । दिग्बन्धनसमयः (लाक् डौन्) शुनकेन सह महता आनन्देन यापितः । रात्रौ एकाकी सः रोदनं करोति स्म । अतः बालकौ तं गृहस्य अन्तः आनीतवन्तौ । शृङ्खलया बद्ध्वा गृहस्य कोणे सः स्थापितः ।

शनैः शनैः सः प्रवृद्धः । सार्धैकमासः अतीतः । गच्छता कालेन सः गृहसदस्यः एव सञ्जातः । ‘मोते ! मोते !’ इति आहूते सति सः झटिति अस्मत्समीपम् आगच्छति स्म । बालकैः सह कन्दुकेन क्रीडति स्म ।

अत्रान्तरे एका दुःखदा घटना घटिता । एकस्यां रात्रौ मोतिना बहुधा वमनं कृतम् । प्रभाते पशुवैद्यः आहूतः अस्माभिः । तेन सूच्यौषधं दत्त्वा कथितं - ‘‘वमनं स्थगितं न भवेत् चेत् अस्य मरणं निश्चितम्’’ इति ।

![](magazine_images/img-1658379977Smaram.jpg)तत् श्रुत्वा पुत्रेण चैतन्येन रोदनम् आरब्धम् । तस्य माता तं सान्त्वयन्ती उक्तवती - ‘‘ईश्वरकृपया किमपि अशुभं नैव भविष्यति । अचिराद् एव स्वस्थः भविष्यति सः ।..’’

किन्तु विधिविलासं को वा ज्ञातुं समर्थः ? तृतीये दिने मध्याह्ने मोतिः दिवङ्गतः । अहं तदा बहिः आसम् । गृहजनाः सर्वे रुदितवन्तः । तापीनदीतीरे एकं गर्तं कृत्वा तैः तस्य अन्तिमविधिः निर्वर्तितः । गृहं प्राप्य मया सर्वे गृहसदस्याः समाश्वासिताः । ‘अस्माकं कोऽपि बन्धुः मोतिरूपेण आगत्य स्वस्य शेषजीवनम् अत्र यापितवान् स्यात् । अस्य स्मरणाय एकः वृक्षः आरोपणीयः । तेन सः सदैव अस्माकं दृष्टिपथे स्थास्यति’ इति मया गृहसदस्याः सूचिताः ।

तदनुगुणमेव किञ्चन सस्यम् आरोपितम् अस्माभिः । तत् दृष्ट्वा वयं मोतिं स्मरामः प्रतिदिनम् ।


