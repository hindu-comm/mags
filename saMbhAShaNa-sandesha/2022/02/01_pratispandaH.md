+++
title = "01 प्रतिस्पन्दः"

+++
# प्रतिस्पन्दः

पुष्यमासाङ्के प्रकाशिते ‘मकरसङ्क्रमणम् उत्तरायणारम्भः च’ इति लेखे ‘वसन्तसम्पातदिनं सप्टेम्बर्-मासस्य 21 तमे दिनाङ्के’ इति लिखितम् । वस्तुतः तु ‘शरत्-सम्पातदिनं सप्टेम्बर्मासस्य 21 तमे दिनाङ्के’ इति भवेत् ।

- मिलिन्दजोशी

काशीविश्वनाथविभूषिता पुष्यसञ्चिका आन्तं पठिता सरुचि । भाषापाकपरीक्षायां प्रथमस्थानभाक् मिनलदेढियावर्या नितान्तम् अभिनन्दनार्हा । सम्पादकीयं पठित्वा ‘शुद्धाचाराः जीवन्ति अद्यापि’ इत्यपि लेखः पठनीयः । जैनश्रावकाणां द्वादश व्रतानि बोधयति ‘आचारसंहिता’ इति लेखः । ‘परिमितिः’ इति नियमे ब्रह्मचर्यव्रतमपि समावेशितम् । अन्यथा द्वादश व्रतानि स्युः । पुत्राः कथं पालनीयाः इति विषये स्वीकारपठनात् मार्गदर्शनं प्राप्तुं शक्यम् । प्रायः शिशुत्वे निर्दयं ताडिताः बालाः अग्रे दुष्टाः भविष्यन्ति इति अस्मात् ज्ञायते । ‘रघूणाम् अन्वयम्..’ इत्यत्रापि किञ्चित् चिन्त्यम् अस्ति इति इदम्प्रथमतया एव ज्ञातम् । ‘मकरसङ्क्रमणम्...’ इति लेखः सूक्ष्मेक्षिकया तयोः भेदं प्रतिपादयति । 26293 वर्षानन्तरं पुनरपि द्वयमपि एकस्मिन्नेव दिने भविष्यतीति आश्चर्यं जनयति । ‘नादोत्पादिका शिला’ इति लेखः चमत्कारपूर्णः एव । ईदृशानि अज्ञाताश्चर्याणि प्रकाशितवत्यै पत्रिकायै अस्यै शतशः साधुवादाः । चारुदेवशास्त्रिपुत्रः सत्यव्रतः दिवङ्गतः इति ज्ञातम् । ‘तस्मै श्रीगुरवे नमः’ इत्यत्र तस्य आचार्यस्य नाम कथं न प्रकाशितं मञ्जुनाथेन ? तन्नामप्रकाशनात् अन्येऽपि संस्कृताध्यापकाः अहमहमिकया तथाविधाः भवितुं यतेरन् ननु ? यं गुणं जनाः सत्कुर्युः प्रकाशयेयुः वा सः गुणः समाजे त्वरितमेव वर्धते । ‘निद्राग्रामः’ आश्चर्यप्रदः । आधुनिकविकासस्य कापि सा विकृतिरेव स्यादिति भाव्यते ।

- विजयमुक्तिमुनिचन्द्रसूरी, नमस्कारतीर्थम् (गुज.)

सत्यव्रतशास्त्रिविषयकः लेखः सत्यव्रतशास्त्रिवर्यस्य वैशिष्ट्यानि गुणान् वा आधिक्येन न परिचाययति । लेखकः एव लेखद्वारा आत्मानं परिचाययितुं प्रयासवान् दृश्यते ।

- शशिकान्तः, हैदराबाद् (तेलङ्गाण)

काशीविश्वनाथमन्दिरचित्रेण विभूषिता पुष्यमासीया सञ्चिका पठिता । शिक्षणस्य सार्थकता यदा स्यात् तदा जीवनमूल्यानाम् अपि ज्ञानं भवेत् अन्तेवासिनाम् इत्येतत् सम्पादकीयकथनं युक्तम् एव । ‘शुद्धाचाराः जीवन्ति..’ इति कथा उत्तमा । ‘आचारसंहिता’ इत्यस्मिन् लेखे लिखिताः अंशाः विचारयोग्याः । ‘भारतं, भारती..’ इति कविता मनोहारिणी । चाटुचणके कवित्वं कथं प्राप्येत इति सुष्ठु विवृतम् । ‘मकरसङ्क्रमणम्..’ इति लेखे विद्यमानाः वैज्ञानिकांशाः चिन्तनार्हाः । ‘नादोत्पादिका शिला’ केरलदेशस्य शिल्पकलावैचित्र्यम् अदर्शयत् । बालमोदिन्याः कथाः सर्वाः मोददायिन्यः । ‘तस्मै श्रीगुरवे नमः’ इति जीवनानुभवकथनं सुयोग्यम् । ‘सत्यव्रतस्मृतिः’ इति लेखे लेखकेन तद्विषये आदरातिशयः सम्यक् प्रदर्शितः । ‘निद्राग्रामः’ इति लेखः जगतः वैचित्र्यं ज्ञापयति ।

- कोटा श्रीकृष्णाहितानलः, कार्तट्टु (कर्णा.)

पुष्यमासीया सञ्चिका अवाप्ता । मकरसङ्क्रमणं सन्निहितम् । अतः तदधिकृत्य लिखितः लेखः समयोचितः । ‘आचारसंहिता’लेखः द्वादश व्रतानि अधिकृत्य सज्जितोऽस्ति । परमत्र चतुर्थव्रतस्य नाम्नः उल्लेखः विस्मृतः दृश्यते । महावीरः इति बालमोदिनी वस्तुतः न मिथ्या । तथापि देवपुरुषस्य नाम सङतमः इत्यादयः वस्तुतत्त्वेन भिन्नाः । ‘नादोत्पादिका शिला’ इति लेखः पूर्वजानां ज्ञानसमृद्धिं प्रकटयति । सम्पादकीयलेखनम् उत्साहवर्धकम् । भ्रष्टाचारादिविषये एव अवधानं प्रायः सर्वेषाम् । सत्कार्यादिविषये नियुङ्क्ते इदं सम्पादकीयम् । ‘आर्तिनाशनम्..’ इति बालमोदिनी करुणार्द्रहृदयदर्शिका । ‘सत्यव्रतस्मृतिः’ इति लेखात् विद्वद्वरस्य सम्यक् परिचयः जातः । द्वाभ्यां संस्कृताय समर्पितमस्ति स्वजीवनम् । ‘शुद्धाचाराः जीवन्ति..’ इति कथा उत्तमा । निद्राग्रामः कुम्भकर्णं स्मारयति । धारावाहिन्या किञ्चित् नूतनं रूपम् अवाप्तम् । ‘रघुवंशम्’ इत्यस्य रहस्यं सम्यक् प्रकटीकृतम् । वंशशब्दः पुंसि प्रयुज्यते, तथापि अत्र नपुंसकप्रयोगः दृश्यते । तदर्थं हेतुद्वयम् अवधानार्हम् ।

- मुनिः चान्द्रेयः, कर्णावती (गुज.)

पादपस्य शाखायां पक्षिणौ स्तः इति सुखदं भ्रमं जनयता पुष्पचित्रेणयुतः मार्गशीर्षाङ्कः अधिगतः । सम्पादकीयं, मसीविश्वम् इत्येतौ लेखौ प्राचीनभारतीयज्ञानपरम्परासु महद् गौरवं जनयतः । बालमोदिन्यः ज्ञानप्रदायिकाः रोचिकाः च । ‘बालाजिचिटनीसः’ इत्येषा कथा बोधयति - ‘लघुदोषोऽपि न कर्तव्यः’ इति । बाङ्ग्लादेशे किं प्रावर्तत इति ज्ञातम् । ‘सौभाग्यम्’ इति कथा अनायासं योगं ज्ञापयति ।

- जिनेन्द्रजैनः, बिकानेर (राज.)


