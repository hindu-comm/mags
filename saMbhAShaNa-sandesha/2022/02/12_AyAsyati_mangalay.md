+++
title = "12 आयास्यति मङ्गलयानम्"

+++
# आयास्यति मङ्गलयानम्

![](magazine_images/img-1658381398mangalyaan-2.jpg)![](magazine_images/img-1658381421mangaayan.png)









संस्कृतचलच्चित्रनिर्माणाय राष्ट्रियपुरस्कारं प्राप्तवता विनोदमङ्कारावर्येण नूतनः कश्चन प्रकल्पः स्वीकृतः अस्ति चित्रनिर्माणाय । ‘यानम्’ इति नाम तस्य चित्रस्य । मङ्गलाभियानं विषयीकृत्य निर्मास्यतः अस्य चलच्चित्रस्य आधारः अस्ति भूतपूर्वेण इस्रोप्रमुखेण के.राधाकृष्णवर्येण मङ्गलाभियानविषये लिखिता दैनन्दिनी ‘My Odyssey’ इति । संस्कृतेन विद्यमाने अस्मिन् चलच्चित्रे विमानविज्ञानादिविषये वैज्ञानिकाः केचन अंशाः अन्तर्भाविताः सन्ति ।

‘‘भारतीया व्योमयशोगाथा भारतीयभाषया विश्वेन ज्ञातव्या इति अस्य यानस्य निर्माणस्य हेतुः’’ इति कथयन् विनोदवर्यः - ‘‘वर्षाणां सहस्रद्वयात् पूर्वं संस्कृतेन लिखिताः ग्रन्थाः यदि वैज्ञानिकान् अंशान् प्रतिपादयितुम् अर्हन्ति तर्हि आधुनिककाले कुतो न अर्हेयुः ? संस्कृतभाषायां तत् सामर्थ्यं तु अस्ति एव’’ इति प्रबलं प्रतिपादयति अस्य चलच्चित्रस्य विषये ।

सूर्यसिद्धान्तनामके ग्रन्थे चतुर्दशसु अध्यायेषु ग्रहाणां, तेषां गतीनां च विषये विभिन्नानि गणितानि दत्तानि सन्ति । सोऽपि ग्रन्थः उल्लिख्यते मङ्कारावर्येण । ‘‘तान्त्रिकाणां पारिभाषिकपदानाम् अन्वेषणं किञ्चन महत् आह्वानम्’’ इति वदता तेन ‘‘मङ्गलाभियाने तान्त्रिकप्रक्रियामात्रं न, अपि तु वैज्ञानिकैः कृताः महान्तः परिश्रमाः विश्वेन अवश्यं ज्ञातव्याः’’ इति कथ्यते तेन ।

नासा यथा तथा विभिन्नदेशानामपि व्योमसंस्थाः सन्ति । तासु संस्थासु एतस्य चलच्चित्रस्य प्रदर्शनं भवतु इति अभिप्रैति 45 निमेषात्मकस्य अस्य विशिष्टचलच्चित्रस्य निर्माता । शीघ्रमेव वयं सर्वे संस्कृतेन ‘यान’-दर्शनसुखम् अनुभवेम ।


