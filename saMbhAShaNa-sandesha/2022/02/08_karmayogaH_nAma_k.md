+++
title = "08 कर्मयोगः नाम कः ?"

+++
# कर्मयोगः नाम कः ?

## ![](magazine_images/img-1658380261Bal2.jpg)

रमणमहर्षिः कदाचित् शिष्यैः सह पर्वतस्य उपरि स्थितस्य देवालयस्य दर्शनाय गच्छन् आसीत् । तदवसरे कश्चन शिष्यः अपृच्छत् - ‘‘महोदय ! कर्माचरणस्य कर्मयोगस्य च कः भेदः ?’’

रमणमहर्षिः किमपि उत्तरं न अवदत् । तावता काचित् काष्ठवाहिका तत्र आगता । तस्याः शिरसि महान् काष्ठभारः आसीत् । सा कष्टेन पर्वतारोहणं कुर्वती आसीत् । एतत् लक्षितवान् रमणमहर्षिः तस्याः शिरसि स्थितात् काष्ठबन्धात् एकं सुदृढं काष्ठम् आकृष्य बहिः स्वीकृत्य तस्याः वृद्धायाः हस्ते निक्षिप्य ‘‘आर्ये ! एतस्य दण्डस्य साहाय्येन अग्रे गच्छ । ततः तव पर्वतारोहणक्लेशे न्यूनता अनुभूयेत’’ इति असूचयत् ।

वृद्धा दण्डस्य साहाय्येन अग्रे गता । तस्याः गमनमेव ज्ञापयति स्म - इदानीं तस्याः गमनश्रमे न्यूनता जाता अस्ति इति ।

तस्याः ततः गमनस्य अनन्तरं रमणमहर्षिः शिष्यम् अपृच्छत् - ‘‘किं कर्म-कर्मयोगयोः भेदः त्वया अवगतः ?’’ इति ।

प्रश्नकर्ता शिष्यः निराकरणपूर्वकं शिरः चालयित्वा अवदत् - ‘‘महोदय ! किमपि न अवगतं मया’’ इति ।

‘‘पश्य ! सा वृद्धा पूर्वं काष्ठभारं वहति स्म ननु । तत् कर्म । सा काष्ठदण्डस्य साहाय्येन अग्रे गता ननु ? स च कर्मयोगः । भारभावः यतः अनुभूयेत तत् कर्म । भारवहने लाघवता अनुभूयते यत् सः कर्मयोगः ।...’’

आश्चर्येण पश्यतः शिष्यान् उद्दिश्य सः पुनः अकथयत् - ‘‘जीवने बहूनि श्रमत्यागसेवादीनि कार्याणि करणीयानि भवन्ति । तानि भवन्ति अपरिहार्याणि । तस्मात् वयं खेदेन, अनिच्छया, अप्रसन्नमनसा वा तेषाम् अनुष्ठानं चिन्तयामः । ततः तृप्तिः सन्तोषः वा न प्राप्यते । महान् श्रमः च अनुभूयते । ‘भगवान् मद्द्वारा कारयति एतत्, भगवतः सेवा एषा’ इति भावनया प्रीत्या यदि कुर्याम तर्हि तानि एव कर्माणि आनन्दं, तृप्ति च यच्छन्ति । यत् कार्यं क्रियेत तदेव यदि प्रीत्या क्रियेत तर्हि सः भवति ‘कर्मयोगः’ । कर्मसु कौशलम् एव कर्मयोगः’’ इति ।


