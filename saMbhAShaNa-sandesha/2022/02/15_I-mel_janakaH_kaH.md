+++
title = "15 ई-मेल् जनकः कः ?"

+++
# ई-मेल् जनकः कः ?

![](magazine_images/img-1658381928email-icon.jpg)

अप्रसिद्धाः, अल्पप्रसिद्धाः, प्रसिद्धाः चेति विभागत्रयं वयं कर्तुं शक्नुमः ज्ञानानां जन-संशोधन-विचार-प्रसङ्गादीनां च विषये । सामान्याः, महत्त्वपूर्णाः वा इति अन्यविधं वर्गीकरणम् । केचन अल्पप्रसिद्धाः अपि विषयाः बहुमहत्त्वम् आवोढुम् अर्हन्ति । क्वचिच्च सामान्याः विषयाः अपि बहुप्रसिद्धाः भवन्ति । बहुप्रसिद्धत्वात् सार्वत्रिकः स्वीकारः अपि भवति सहजतया । किन्तु क्वचित् किञ्चन सत्यम् अप्रसिद्धं सत् न ज्ञातं भवति, न वा स्वीकृतं भवति । अस्ति कश्चन तादृशः विषयः, यं खलु बहवः प्रायेण न जानन्ति । किन्तु सः अस्ति भारतीयानाम् अस्माकं दृष्ट्या अत्यन्तं प्रेरकः अभिमानास्पदं च ।

‘ई-मेल्’तन्त्रं स्वीयं स्वर्णमहोत्सवम् आचरत् सद्यः एव । तदेतत् तन्त्रं केन विकासितम् इति प्रश्ने ‘रे टाल्मिन्सन्’ इति उत्तरं प्राप्येत बहूनां मुखात् । एषः अंशः प्रसिद्धः । किन्तु अल्पप्रसिद्धः कश्चन अंशः नाम वि.ए.शिव-अय्यादुरैनामा भारतीयः 1970 तमे वर्षे एव ईमेल्-तन्त्रम् अन्विष्टवान् इति । अयं लेखः एतद्विषये किञ्चन विवरणं ददाति ।

![](magazine_images/img-1658381972shiva-ayyadurai.jpg)![](magazine_images/img-1658382007ray-tomlinson.jpg)













अमेरिकायाः सुरक्षाविभागेन किञ्चन प्रतिष्ठानं समारब्धं, यस्मिन् परस्परं संलग्नानि सङ्गणकानि सूचनानाम् आदनप्रदानादिदृष्ट्या परिकल्पितानि आसन् । तस्य प्रतिष्ठानस्य नाम (Advanced Reachers Projects Agency Network) इति आसीत् । सूचनाप्रसारणादिसमस्याः परिहर्तुं रे टाल्मिन्सनः 1971 तमे वर्षे तत्र नियुक्तः । इदानीन्तनकाले विपत्रं (ईमेल्) प्रेष्येत चेत् क्षणाभ्यन्तरे विश्वस्य कस्मिंश्चिदपि कोणे विद्यमानेन जनेन तत् प्राप्येत । किन्तु तदा तु यत् सङ्गणकं परस्परं संलग्नं स्यात् तत् प्रति एव प्रेषयितुं शक्यते स्म । प्रेषितस्य सन्देशस्य मुद्रिता प्रतिकृतिः अग्रे अपेक्षितजनाय दीयते स्म । जनस्य सङ्गणकस्य च नाम सुनिश्चितं भवति स्म । एतयोः नाम्नोः पृथक्करणाय कृत @ इति चिह्नस्य प्रयोगः टाल्मिन्सन् इत्यस्य योगदानम् ।

किन्तु आश्चर्यं नाम ततः वर्षात् पूर्वम् एव अय्यादुरैनामा चतुर्दशवर्षदेशीयः भारतीयमूलः तरुणः एव अन्तःकार्यालयीयम् ईमेल्-तन्त्रम् आविष्कृतवान् आसीत् । तस्य नामकरणम् Email इत्येव कृतं तेन । MIT संस्थातः पदवीचतुष्टयं प्राप्तवतः अय्यादुरैवर्यस्य एतत् संशोधनं न्यूजर्सिनगरस्थे दन्तचिकित्सामहाविद्यालये प्रवृत्तम् । टाल्मिन्सनेन यत् कृतं ततः अपि अय्यादुरैवर्येण कृतम् ईमेल्तन्त्रम् आसीत् आधुनिकं, व्यवस्थाधिक्ययुक्तं च । बृहदक्षराणि (Upper case) लघ्वक्षराणि (lower case) इत्यनयोः भेदस्य परिगणनम्, BCC, CC इत्यादीनाम् अंशानां समायोजनस्य व्यवस्थां च अय्यादुरैवर्यः एव संशोधितवान् । एते अंशाः अद्यत्वे अतिसामान्यत्वेन भासेरन् । किन्तु एतादृशानां समायोजनं कर्तुं शक्यम् इति अवगमनं, समायोजनसम्बद्धायाः व्यवस्थायाः परिकल्पनं च तस्मिन् काले आसीत् अपूर्वम् एव ।

एतयोः द्वयोः संशोधकयोः मध्ये ‘कः प्रथमः’ इति साधयितुं वादाः, तर्काः, लेखनानि इत्यादीनि महता प्रमाणेन प्रवृत्तानि । विभिन्नाः साक्षात्काराः अपि बहुभिः प्रकाशिताः प्रसारिताः च । किन्तु अङ्गीकारयोग्यः निर्णयः तु न प्राप्तः एतावता अपि । 2016 तमे वर्षे टाल्मेन्सन्महोदयः दिवङ्गतः । तेन कस्याश्चित् समस्यायाः परिहारार्थं कृतं किञ्चन कार्यम् आसीत् श्रेष्ठम् एव । किन्तु ततः वर्षपूर्वम् अल्पे एव वयसि आनुकूल्याधिक्ययुक्ता ईमेल्-व्यवस्था अय्यादुरैवर्येण अन्विष्टा यत् सा नितरां वैशिष्ट्यं महत्त्वं च आवहति । तन्त्रज्ञानिनः, नोआंचोस्कीप्रभृतयः प्रसिद्धाः प्राध्यापकाः चापि अय्यादुरैसमर्थकाः सन्तः तदीयं पक्षं पोषयन्ति दृढतया ।

किमपि उत्कृष्टं कार्यं, कर्तुः भारतीयत्वकारणतः न पुरस्क्रियते यत् तदस्ति खेदजनकम् । यत् योग्यं तत् निष्पक्षपातित्वेन स्वीकरणीयं सर्वेषु अपि क्षेत्रेषु । एवं ननु ? अय्यादुरैसदृशाः जगता अविज्ञाताः महत् योगदानं कृतवन्तः कुर्वन्तः च कति न स्युः ? यत् योग्यं श्रेष्ठं च तत् सर्वेषां दृष्टिपथं यथा आगच्छेत् तथा सर्वैः प्रयतनीयम् इति तु सर्वाङ्गीकारार्हं तथ्यम् ।

\[विषयसङ्ग्रहः विभिन्नेभ्यः स्रोतोभ्यः\]


