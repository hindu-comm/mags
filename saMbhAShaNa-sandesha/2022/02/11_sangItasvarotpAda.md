+++
title = "11 सङ्गीतस्वरोत्पादकानि सोपानानि"

+++
# सङ्गीतस्वरोत्पादकानि सोपानानि

![](magazine_images/img-1658381066musical-steps-Airavatesvara-Temple-1.jpg)![](magazine_images/img-16583812202020_8�largeimg_545973868.jpg)











तमिलुनाडुराज्ये कुम्भकोणसमीपे ‘दरसुरम्’ नाम लघुनगरम् अस्ति । तत्र अस्ति ऐरावतेश्वरदेवालयः । देवालयस्य पुरतः तिष्ठति अग्रमण्डपः । एतस्य आरोहणाय यानि शिलासोपानानि सन्ति तानि सप्त सङ्गीतस्वरान् जनयन्ति । अतः ‘गायकसोपानानि’ इति एतेषां ख्यातिः ।

अयं देवालयः द्वादशे शतके राजराजेन्द्रचोलेन (द्वितीयेन) निर्मितः । युनेस्कोसंस्थया जागतिकपारम्परिकसम्पत्तिरूपेण परिगणितः अस्ति अयम् । शिलाभिः निर्मितानि सोपानानि सङ्गीतस्वरान् उत्पादयन्ति इति तु अस्य अनितरसाधारणं  वैशिष्ट्यम् ।

द्रष्टुम् आगताः जनाः सोपानानां सङ्गीतस्वरोत्पादनसामर्थ्यपरीक्षणाय बहुधा प्रताड्य नाशयेयुः इति भिया अद्यत्वे तेषां रक्षणाय एतानि सोपानानि अयोमयेन सरन्ध्रजालेन आवरितानि सन्ति ।

एतादृशं वैचित्र्यं हम्पीनगरे अपि द्रष्टुं शक्यम् । तत्रत्ये मण्डपे 56 स्तम्भाः सन्ति । ते च विभिन्नान् सङ्गीतस्वरान् उत्पादयन्ति । मन्दिराणि तु भगवतः प्रतिष्ठापनाय निर्मितानि भवन्ति । तेषु एव अपूर्वं किमपि वैशिष्ट्यं निवेशयताम् अस्मत्पूर्वजानां शिल्पिनां कौशलं तु अनितरसाधारणम् एव ।


