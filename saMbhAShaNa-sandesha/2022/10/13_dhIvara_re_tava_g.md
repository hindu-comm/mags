+++
title = "13 धीवर रे तव गानम् हरति मनो जनयत"

+++
**धीवर रे तव गानम्**

हरति मनो जनयत्यनुरागं

कर्षति सततं ध्यानम् ।

धीवर रे तव गानम् ॥

 उच्चलजलधितरङ्गैः साकं

 गुञ्जति मधुरो नादः ।

 तेन गुञ्जिते निखिलप्रदेशे

 मोहो नैव विषादः ॥

 सरससुधा प्रवहति चालोकं

 तनोति दिव्यवितानम्

 धीवर रे तव गानम् ॥

तव गानेन सृष्टिसंरचना

तव गानेन विकासः ।

घोरनिराशामहान्धकारे

तव गानेन प्रकाशः

लग्ने ब्रह्मस्वरूपे कर्मणि

भवति च तवावदानम् ।

धीवर रे तव गानम् ॥

 लघुनौकां परितो जलराशिः

 नैव दृश्यते तीरम् ।

 कथं भविष्यति लक्ष्यमेलनं

 तीर्त्वा पयोधिनीरम् ॥

 एकमेव तव सुन्दरलक्ष्यं

 प्रति नयति च जलयानम् ।

 धीवर रे तव गानम् ॥

- परमानन्दशर्मा, Email -
  [paramanandpramod@gmail.com](mailtoःparamanandpramod@gmail.com)

**dhīvara re tava gānam**

harati mano janayatyanurāgaṃ

karṣati satataṃ dhyānam .

dhīvara re tava gānam ॥

 uccalajaladhitaraṅgaiḥ sākaṃ

 guñjati madhuro nādaḥ .

 tena guñjite nikhilapradeśe

 moho naiva viṣādaḥ ॥

 sarasasudhā pravahati cālokaṃ

 tanoti divyavitānam

 dhīvara re tava gānam ॥

tava gānena sṛṣṭisaṃracanā

tava gānena vikāsaḥ .

ghoranirāśāmahāndhakāre

tava gānena prakāśaḥ

lagne brahmasvarūpe karmaṇi

bhavati ca tavāvadānam .

dhīvara re tava gānam ॥

 laghunaukāṃ parito jalarāśiḥ

 naiva dṛśyate tīram .

 kathaṃ bhaviṣyati lakṣyamelanaṃ

 tīrtvā payodhinīram ॥

 ekameva tava sundaralakṣyaṃ

 prati nayati ca jalayānam .

 dhīvara re tava gānam ॥

• paramānandaśarmā, Email - paramanandpramod@gmail.com
