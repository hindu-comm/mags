+++
title = "02 सम्पादकीयम् निसर्गदेवाः भवेम श"

+++
सम्पादकीयम्

**निसर्गदेवाः भवेम**

शरत्कालः नैर्मल्यस्य द्योतकः । नीलः आकाशः निर्मलः सन् अस्मान् ज्ञापयति - सर्वदा अन्तरङ्गस्वच्छतां परिरक्षत इति । यानि धान्यानि भूमौ उप्तानि तानि वर्षाकाले पुष्टि प्राप्य शरत्काले पक्वताम् आसाद्य कृषिकाणां समृद्धिं वर्धयन्ति, तद्द्वारा देशं समाजं च समृद्धं कुर्वन्ति । अतः अयं कालः अस्मान् ज्ञापयति - गुणसमृद्धिं सम्पादयत, तां परिरक्षत, समाजं पोषयत च ।

एवम् अयं निसर्गः कश्चन महागुरुः । निसर्गस्थाः सर्वे अपि अंशाः एकैकस्य विशेषांशस्य, द्वित्राणां विशेषतत्त्वानां वा ज्ञापकाः । शान्तिः, सहना, परोपकारः, अनालस्यं, सहजीवनम् इत्यादीनि अनेकविधानि तत्त्वानि ज्ञापयन्ति एते निसर्गस्थाः अंशाः ।

वृक्षमेव पश्यत । पुष्पफलच्छायादीनि प्राणवायुं च ददाति सः वृक्षः । अनेकेषां जीविनाम् आश्रयः सः । मरणस्य अनन्तरम् अपि तदीयानि अङ्गानि मानवानाम् उपयोगाय भवन्ति । प्रवाहादिकारणैः जायमानं मृत्तिकानाशं निवारयति सः । विविधान् आघातान् सहमानः सः पौनःपुन्येन पल्लवितः पुष्पितः फलितः च भवन् निराशतारहितजीवनस्य ज्ञापकः भवति । स्वमूलानि भूमेः अन्तः निवेश्य स्वस्य पोषणं स्वयं कुर्वन् स्वावलम्बितां बोधयति । कस्माच्चिदपि किमपि अनपेक्षमाणेन तेन स्वतन्त्रजीवनस्वरूपम् उपस्थाप्यते अस्मत्पुरतः । विविधजातीयाः वृक्षाः विविधान् औषधीयगुणान् वहन्ति आत्मनि । एवं वृक्षः एकः एव अस्मान् कियन्ति जीवनमूल्यानि ज्ञापयति ! एवमेव नदी, आकाशः, पर्वतः, केदारः, सागरः इत्यादयः सर्वे अपि अनेकविधानि जीवनतत्त्वानि ज्ञापयन्ति । अतः एव भगवान् दत्तात्रेयः नैसर्गिकानि 24 तत्त्वानि एव स्वगुरून् अभावयत् ।

वयमपि यदि निसर्गदेवाः सन्तः निसर्गं सम्यक् पोषयन्तः निसर्गमेव गुरुं मत्त्वा ततः जीवनतत्त्वानि आत्मसात् कुर्याम तर्हि अस्मदीयं जीवनम् अपि गुणसमृद्धं स्यात् ।

**sampādakīyam**

**nisargadevāḥ bhavema**

śaratkālaḥ nairmalyasya dyotakaḥ . nīlaḥ ākāśaḥ nirmalaḥ san asmān jñāpayati - sarvadā antaraṅgasvacchatāṃ parirakṣata iti . yāni dhānyāni bhūmau uptāni tāni varṣākāle puṣṭi prāpya śaratkāle pakvatām āsādya kṛṣikāṇāṃ samṛddhiṃ vardhayanti, taddvārā deśaṃ samājaṃ ca samṛddhaṃ kurvanti . ataḥ ayaṃ kālaḥ asmān jñāpayati - guṇasamṛddhiṃ sampādayata, tāṃ parirakṣata, samājaṃ poṣayata ca .

evam ayaṃ nisargaḥ kaścana mahāguruḥ . nisargasthāḥ sarve api aṃśāḥ ekaikasya viśeṣāṃśasya, dvitrāṇāṃ viśeṣatattvānāṃ vā jñāpakāḥ . śāntiḥ, sahanā, paropakāraḥ, anālasyaṃ, sahajīvanam ityādīni anekavidhāni tattvāni jñāpayanti ete nisargasthāḥ aṃśāḥ .

vṛkṣameva paśyata . puṣpaphalacchāyādīni prāṇavāyuṃ ca dadāti saḥ vṛkṣaḥ . anekeṣāṃ jīvinām āśrayaḥ saḥ . maraṇasya anantaram api tadīyāni aṅgāni mānavānām upayogāya bhavanti . pravāhādikāraṇaiḥ jāyamānaṃ mṛttikānāśaṃ nivārayati saḥ . vividhān āghātān sahamānaḥ saḥ paunaḥpunyena pallavitaḥ puṣpitaḥ phalitaḥ ca bhavan nirāśatārahitajīvanasya jñāpakaḥ bhavati . svamūlāni bhūmeḥ antaḥ niveśya svasya poṣaṇaṃ svayaṃ kurvan svāvalambitāṃ bodhayati . kasmāccidapi kimapi anapekṣamāṇena tena svatantrajīvanasvarūpam upasthāpyate asmatpurataḥ . vividhajātīyāḥ vṛkṣāḥ vividhān auṣadhīyaguṇān vahanti ātmani . evaṃ vṛkṣaḥ ekaḥ eva asmān kiyanti jīvanamūlyāni jñāpayati ! evameva nadī, ākāśaḥ, parvataḥ, kedāraḥ, sāgaraḥ ityādayaḥ sarve api anekavidhāni jīvanatattvāni jñāpayanti . ataḥ eva bhagavān dattātreyaḥ naisargikāni 24 tattvāni eva svagurūn abhāvayat .

vayamapi yadi nisargadevāḥ santaḥ nisargaṃ samyak poṣayantaḥ nisargameva guruṃ mattvā tataḥ jīvanatattvāni ātmasāt kuryāma tarhi asmadīyaṃ jīvanam api guṇasamṛddhaṃ syāt .
