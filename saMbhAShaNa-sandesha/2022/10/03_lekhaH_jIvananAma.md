+++
title = "03 लेखः जीवननामकस्य विद्यालयस्य व"

+++
**लेखः**

**जीवननामकस्य** **विद्यालयस्य** **विलक्षणता** **\* (सं) विवेकः**

\[उत्तमजीवनाय ये उपकारकाः स्युः तादृशाः अंशाः विद्यालये पाठिताः भवेयुः । किन्तु अद्यत्वे विद्यालये यत् अध्याप्यते तस्य, जीवनस्य च विशेषसम्बन्धः न भवति । विद्यालये यत् अध्यापितं तस्मात् भिन्नमेव मया अध्येतव्यम् इति भावः यावत् उदियात् तावता जीवनस्य अर्धभागः एव अतीतः भवितुम् अर्हति ।\]

**![](magazine_images/img-1664536585lekhah.jpeg)**

यत्र अध्ययनं प्रचलेत् सः उच्यते विद्यालयःइति । जीवनम् अपि कश्चन विद्यालयः एव । यतः अत्र निरन्तरम् अध्ययनं क्रियते । विद्यालये यत् अध्ययनं प्रचलेत् तस्मात् भिन्नमेव भवति जीवनाध्ययनम् । वस्तुतः उत्तमजीवनाय ये उपकारकाः स्युः तादृशाः अंशाः विद्यालये पाठिताः भवेयुः । किन्तु अद्यत्वे विद्यालये यत् अध्याप्यते तस्य, जीवनस्य च विशेषसम्बन्धः न भवति । विद्यालये यत् अध्यापितं तस्मात् भिन्नमेव मया अध्येतव्यम् इति भावः यावत् उदियात् तावता जीवनस्य अर्धभागः एव अतीतः भवितुम् अर्हति ।

चाल्सर्सैक्नामा कश्चन चिन्तकः विषयेऽस्मिन् विशिष्टं पुस्तकं लिखितवान् अस्ति । ‘विद्यालये यत् अवश्यम् अधीयेत यच्च तत्र न अध्याप्यते तत् अधिकृत्य अस्ति एतत् पुस्तकम्’ इति लिखति सः स्वीये पुस्तके । समग्रस्य तदीयस्य पुस्तकस्य मौल्यमापनं नास्य लेखस्य विषयः । तस्मिन् ये सारभूताः केचन विषयाः सन्ति तान् चित्त्वा इह विव्रियते ।

- बालाः अद्यत्वे विद्यालयेषु कष्टं श्रमः वा किम् इत्येव अजानन्तः राजवत् तिष्ठन्ति ।
  लघुकार्यं छात्रद्वारा कारितं चेत् अनन्तरदिने तस्य पोषकाः आगत्य पृच्छन्ति - ‘लक्षशः
  रूप्यकाणि शुल्कत्वेन दत्तानि यत् तत् किम् एतादृशानां कार्याणां कारणाय ?’ इति । अल्पं
  दण्डनम् अपि अपराधाय भाव्यते । किन्तु जीवनं न भवति कदापि एतादृशम् । जीवनं नाम
  सुखशय्या न । रम्यसुखादिमात्रमयः अपि न । ये जीवननियमाः स्युः तेषाम् आनुगुण्येन प्रवर्तनं
  तत्र अपरिहार्यम् । ‘तत् सम्यक् नास्ति, एतत् सम्यक् नास्ति’ इति सर्वदा असन्तोषप्रकटनेन
  न किमपि प्रयोजनम् । अस्मदानुकूल्यैकचिन्तकाः न भवन्ति तत्र । कष्टम् अनुभूय महता श्रमेण
  आनुकूल्यं सम्पादयितुं प्रयासः करणीयः । तत् कदाचित् न प्राप्येत चेत् या स्थितिः प्राप्ता
  स्यात् तदानुगुण्येन जीवनं चिन्तनीयम् ।

- मिथ्याभिमानवर्धनस्य पोषणं क्रियते विद्यालयेन परोक्षतया । किन्तु जीवनरङ्गे
  मिथ्याभिमानं न पुरस्करोति कोऽपि । मिथ्याभिमानम् ऊढ्वा सञ्चरन्तं जनं पृच्छति जीवनं -
  ‘तादृशं विशिष्टं किं कृतं भवता, येन एवं मिथ्याभिमानः दर्श्येत’ इति । स्वश्रेष्ठत्वं
  ख्यापयन्तः जनाः कदाचित् जीवने महतीम् अप्रगतिं प्राप्नुयुः । विद्यालयजीवने यः
  सर्वसाधारणत्वेन आसीत् सः एव जीवने महत् साफल्यं प्राप्तवान् भवितुम् अर्हति अपि ।
  जीवनस्य साफल्यं विद्यालयाध्ययनमात्रं न अवलम्बते ।

- यत् इष्यते तत् अविलम्बेन प्राप्येत एव इति भावं पोषयति विद्यालयीयं जीवनम् । पुस्तकानि,
  स्यूतः, युतकादीनि, घटी, यानादीनि च आनीय दत्त्वा सर्वविधाः अपेक्षाः पूरयन्ति
  पोषकाः । किन्तु विद्यालयीयम् अध्ययनं समाप्य उद्योगान्वेषणाय यदा प्रयत्नस्य आरम्भः
  भवेत् तदा उत्तमवेतनोपेतः उद्योगः न प्राप्येत कदाचित् । अतीवसामान्यः उद्योगः अपि
  करणीयः भवेत् कदाचित् । अपारा स्वेदधारा वाहनीया भवेत् अपि ।

- कदाचित् लालनाधिक्यात् बालेषु भावः जन्यते यत् घटितस्य प्रमादस्य दोषः अन्येषु एव इति ।
  बालेन पाठः न अवगम्यते यत् तस्य कारणम् उच्यते - शिक्षकेण पाठनं सम्यक् न कृतम् इति ।
  परीक्षासु बालेन न्यूनाः अङ्काः प्राप्ताः यत् तस्य कारणम् उच्यते - अध्यापकेन
  प्रश्नपत्रिका सम्यक् न सज्जीकृता इति । एवं सर्वविधलोपानां कारणत्वेन बालात् अन्यः एव
  निर्दिश्यते । जीवने तु स्वकारणतः यः लोपः घटितः स्यात् तस्य कारणता स्वयम्
  अभ्युपगन्तव्या भवति, तस्य परिणामः अपि अनुभोक्तव्यः भवति । कदाचित् प्रत्यक्षकारणता
  न स्यात् चेदपि गणमुख्यत्वादिकारणतः अन्यैः कृतस्य अकार्यस्य परिणामः अपि
  सम्मुखीकरणीयः भवति ।

- लघुषु कार्येषु प्रवर्तनं स्वयोग्यतानुगुणं न इति केचन भावयन्ति । जीवने कदाचित्
  अनन्यगतिकतया तादृशानि एव कार्याणि करणीयानि भवेयुः । अल्पं वेतनं यतः प्राप्येत तादृशे
  कार्ये प्रवृत्तिं न दर्शयन्ति केचन । किन्तु तदीययोग्यतानुगुणः उद्योगः न प्राप्यते इत्यतः
  व्यर्थतया कालः यापनीयः भवति । व्यर्थतया कालयापनात् अपि अल्पवेतनदायके कार्ये
  प्रवर्तनं वरम् एव । तत्र प्राप्तः अनुभवः एव अधिकवेतनदायकस्य उद्योगस्य कारणं भवेत्
  कदाचित् ।

- केचन चिन्तयन्ति - ‘मम अनुन्नतेः कारणं मातापितरौ एव’ इति । ‘तौ मम वर्धनाय
  व्यवस्थां न परिकल्पितवन्तौ इत्यतः अहम् एवम् अस्मि’ इति तादृशानां चिन्तनम् । ‘स्वस्य
  भाग्यस्य विधातृता स्वयमेव वोढव्या’ इत्येतत् न स्मरन्ति ते । ‘मातापितरौ एव अनुन्नतेः
  कारणभूतौ’ इति चिन्तयद्भिः, अनाथैः साधिता सफलता द्रष्टव्या । पादे व्रणं प्राप्य
  विषादम् अनुभवता जनेन, पादहीनतायां सत्याम् अपि निश्चिन्ततया जीवनं यापयन् जनः
  द्रष्टव्यः ।

- विद्यालयस्य केषुचित् स्तरेषु परीक्षा एव न भवति । अद्यत्वे सप्तमकक्ष्यापर्यन्तम् एषा एव
  स्थितिः दृश्यते । पठनादिषु प्रवृत्तिं सर्वथा अप्रदर्श्य अपि अग्रिमकक्ष्यां प्रति प्रेष्यते
  छात्रः । तन्नाम उत्तार्यते । यत्र परीक्षाव्यवस्था स्यात् तत्र असकृत् अनुत्तीर्णः अपि
  उत्तीर्णताप्राप्ति यावत् परीक्षासम्मुखीकरणाय अर्हः इत्येव भाव्यते । परिणामः मुख्यः न,
  प्रयत्नः मुख्यः, पारितोषिकं मुख्यं न, भागवहनं मुख्यम् इत्यादीनि सान्त्वनवचनानि उच्यन्ते
  विद्यालयेषु । किन्तु जीवने परिणामम् अवलम्ब्य एव अग्रे गतिः भवति बहुत्र ।

- कियत्कालम् अध्ययनम् ? यावत् परीक्षा उपस्थिता भवेत् तावत् । परीक्षानन्तरं तु अध्येतव्यं
  नास्ति । अधीतं विस्मर्तुम् अपि शक्यम् । परीक्षायां वैकल्पिकप्रश्नाः भवन्ति इत्यतः
  समग्रम् अनधीत्य अपि उत्तीर्णता प्राप्तुं शक्या । ऊहात्मकम् उत्तरम् उक्त्वा, वाममार्गम्
  आश्रित्य वा उत्तीर्णता प्राप्तुम् अपि शक्या । परीक्षानन्तरं भूयान् विरामः अपि प्राप्यते
  । किन्तु जीवने एवं न भवति । अखण्डः परिश्रमः विधेयः । अस्वास्थ्ये सत्यपि कार्यं
  करणीयम् । कार्ये नैरन्तर्यं गुणवत्ता च अपेक्ष्यते ।

- विद्यालयजीवने प्रतिप्रश्नं किञ्चन सिद्धम् उत्तरं भवति । प्रतिसमस्यं परिहारसूत्रम् अपि
  भवति । परीक्षायां पाठ्यक्रमे अविद्यमानः प्रश्नः न भवति । किन्तु जीवनम् एतादृशं न ।
  जीवनं नाम सिद्धोत्तररहिता प्रश्नपत्रिका । पाठ्यक्रमे अविद्यमानम् अंशम् अवलम्ब्य अपि
  प्रश्नाः भवितुम् अर्हन्ति । दूरदर्शनादिषु यत् दृश्यते तत् न भवति वास्तविकजीवने ।
  जङ्गमदूरवाणीक्रीडादिषु भवन्तः सर्वाः समस्याः लीलया परिहृत्य जयं प्राप्नुयुः । किन्तु
  जीवने एवं ‘लीलाविलासः’ न सम्भवति । उत्तमं जीवनं भवति परिश्रमसाध्यम् ।

- केनचित् कारणेन कस्यापि विरोधं न सम्पादयत । गुणहीनतादिकं स्वभावदोषं वा दृष्ट्वा
  अगौरवभावं न दर्शयत । यतः कः जानाति - जीवने कस्य आधीन्ये केन कार्यं करणीयं भवेत्
  इति । अयोग्यादीनाम् आधीन्ये कार्यकरणम् अपरिहार्यं भवेत् चेदपि न तत्र आश्चर्यम् ।

- सर्वं वेगेन प्रचलेत्, अविलम्बेन अपेक्षितं प्राप्येत इति चिन्तनं न उचितम् । यस्य सिद्ध्यै
  यावान् समयः अपेक्षितः स्यात् तावतः समयस्य अनन्तरम् एव तत् सिद्ध्येत् । कालः
  प्रतीक्षणीयः एव । अशीतिवर्षीयस्य पितामहस्य निश्चिन्तशान्तजीवनस्य रहस्यम् एतत् एव ।

- बाल्यं यौवनं वा जीवने सकृत् एव प्राप्यते । तत् आनन्दमयं यथा स्यात् तथा प्रयत्यताम् ।
  शालाजीवनं बन्धनाय, मातापित्रोः उपदेशः शिरोवेदनायै, दिनानि न सन्तोषजनकानि इत्येवं
  चिन्तयन्तः बाल्ययौवनयोः आनन्दानुभवावसरं मा दूरीकुरुत । बाल्ययौवनयोः अनुभवः सर्वदा
  रस्यः स्यात् । भाविजीवने पौनःपुन्येन तस्य स्मरणं सुखाय भवेत् । अतः यौवनादीनां
  सार्थकता कथं सम्पादनीया इति चिन्तयत  
  

  **lekhaḥ**

  **jīvananāmakasya vidyālayasya vilakṣaṇatā **  
  **\* (saṃ) vivekaḥ**  
  \[uttamajīvanāya ye upakārakāḥ syuḥ tādṛśāḥ aṃśāḥ vidyālaye pāṭhitāḥ
  bhaveyuḥ . kintu adyatve vidyālaye yat adhyāpyate tasya, jīvanasya ca
  viśeṣasambandhaḥ na bhavati . vidyālaye yat adhyāpitaṃ tasmāt
  bhinnameva mayā adhyetavyam iti bhāvaḥ yāvat udiyāt tāvatā jīvanasya
  ardhabhāgaḥ eva atītaḥ bhavitum arhati .\]  
  atra adhyayanaṃ pracalet saḥ ucyate vidyālayaḥ iti . jīvanam api
  kaścana vidyālayaḥ eva . yataḥ atra nirantaram adhyayanaṃ kriyate .
  vidyālaye yat adhyayanaṃ pracalet tasmāt bhinnameva bhavati
  jīvanādhyayanam . vastutaḥ uttamajīvanāya ye upakārakāḥ syuḥ tādṛśāḥ
  aṃśāḥ vidyālaye pāṭhitāḥ bhaveyuḥ . kintu adyatve vidyālaye yat
  adhyāpyate tasya, jīvanasya ca viśeṣasambandhaḥ na bhavati . vidyālaye
  yat adhyāpitaṃ tasmāt bhinnameva mayā adhyetavyam iti bhāvaḥ yāvat
  udiyāt tāvatā jīvanasya ardhabhāgaḥ eva atītaḥ bhavitum arhati .  
  cālsarsaiknāmā kaścana cintakaḥ viṣaye'smin viśiṣṭaṃ pustakaṃ
  likhitavān asti . ‘vidyālaye yat avaśyam adhīyeta yacca tatra na
  adhyāpyate tat adhikṛtya asti etat pustakam’ iti likhati saḥ svīye
  pustake . samagrasya tadīyasya pustakasya maulyamāpanaṃ nāsya lekhasya
  viṣayaḥ . tasmin ye sārabhūtāḥ kecana viṣayāḥ santi tān cittvā iha
  vivriyate .

- bālāḥ adyatve vidyālayeṣu kaṣṭaṃ śramaḥ vā kim ityeva ajānantaḥ
  rājavat tiṣṭhanti . laghukāryaṃ chātradvārā kāritaṃ cet anantaradine
  tasya poṣakāḥ āgatya pṛcchanti - ‘lakṣaśaḥ rūpyakāṇi śulkatvena
  dattāni yat tat kim etādṛśānāṃ kāryāṇāṃ kāraṇāya ?’ iti . alpaṃ
  daṇḍanam api aparādhāya bhāvyate . kintu jīvanaṃ na bhavati kadāpi
  etādṛśam . jīvanaṃ nāma sukhaśayyā na . ramyasukhādimātramayaḥ api na
  . ye jīvananiyamāḥ syuḥ teṣām ānuguṇyena pravartanaṃ tatra aparihāryam
  . ‘tat samyak nāsti, etat samyak nāsti’ iti sarvadā
  asantoṣaprakaṭanena na kimapi prayojanam . asmadānukūlyaikacintakāḥ na
  bhavanti tatra . kaṣṭam anubhūya mahatā śrameṇa ānukūlyaṃ sampādayituṃ
  prayāsaḥ karaṇīyaḥ . tat kadācit na prāpyeta cet yā sthitiḥ prāptā
  syāt tadānuguṇyena jīvanaṃ cintanīyam .

- mithyābhimānavardhanasya poṣaṇaṃ kriyate vidyālayena parokṣatayā .
  kintu jīvanaraṅge mithyābhimānaṃ na puraskaroti ko'pi . mithyābhimānam
  ūḍhvā sañcarantaṃ janaṃ pṛcchati jīvanaṃ - ‘tādṛśaṃ viśiṣṭaṃ kiṃ kṛtaṃ
  bhavatā, yena evaṃ mithyābhimānaḥ darśyeta’ iti . svaśreṣṭhatvaṃ
  khyāpayantaḥ janāḥ kadācit jīvane mahatīm apragatiṃ prāpnuyuḥ .
  vidyālayajīvane yaḥ sarvasādhāraṇatvena āsīt saḥ eva jīvane mahat
  sāphalyaṃ prāptavān bhavitum arhati api . jīvanasya sāphalyaṃ
  vidyālayādhyayanamātraṃ na avalambate .

- yat iṣyate tat avilambena prāpyeta eva iti bhāvaṃ poṣayati
  vidyālayīyaṃ jīvanam . pustakāni, syūtaḥ, yutakādīni, ghaṭī, yānādīni
  ca ānīya dattvā sarvavidhāḥ apekṣāḥ pūrayanti poṣakāḥ . kintu
  vidyālayīyam adhyayanaṃ samāpya udyogānveṣaṇāya yadā prayatnasya
  ārambhaḥ bhavet tadā uttamavetanopetaḥ udyogaḥ na prāpyeta kadācit .
  atīvasāmānyaḥ udyogaḥ api karaṇīyaḥ bhavet kadācit . apārā svedadhārā
  vāhanīyā bhavet api .

- kadācit lālanādhikyāt bāleṣu bhāvaḥ janyate yat ghaṭitasya pramādasya
  doṣaḥ anyeṣu eva iti . bālena pāṭhaḥ na avagamyate yat tasya kāraṇam
  ucyate - śikṣakeṇa pāṭhanaṃ samyak na kṛtam iti . parīkṣāsu bālena
  nyūnāḥ aṅkāḥ prāptāḥ yat tasya kāraṇam ucyate - adhyāpakena
  praśnapatrikā samyak na sajjīkṛtā iti . evaṃ sarvavidhalopānāṃ
  kāraṇatvena bālāt anyaḥ eva nirdiśyate . jīvane tu svakāraṇataḥ yaḥ
  lopaḥ ghaṭitaḥ syāt tasya kāraṇatā svayam abhyupagantavyā bhavati,
  tasya pariṇāmaḥ api anubhoktavyaḥ bhavati . kadācit pratyakṣakāraṇatā
  na syāt cedapi gaṇamukhyatvādikāraṇataḥ anyaiḥ kṛtasya akāryasya
  pariṇāmaḥ api sammukhīkaraṇīyaḥ bhavati .

- laghuṣu kāryeṣu pravartanaṃ svayogyatānuguṇaṃ na iti kecana bhāvayanti
  . jīvane kadācit ananyagatikatayā tādṛśāni eva kāryāṇi karaṇīyāni
  bhaveyuḥ . alpaṃ vetanaṃ yataḥ prāpyeta tādṛśe kārye pravṛttiṃ na
  darśayanti kecana . kintu tadīyayogyatānuguṇaḥ udyogaḥ na prāpyate
  ityataḥ vyarthatayā kālaḥ yāpanīyaḥ bhavati . vyarthatayā kālayāpanāt
  api alpavetanadāyake kārye pravartanaṃ varam eva . tatra prāptaḥ
  anubhavaḥ eva adhikavetanadāyakasya udyogasya kāraṇaṃ bhavet kadācit .

- kecana cintayanti - ‘mama anunnateḥ kāraṇaṃ mātāpitarau eva’ iti .
  ‘tau mama vardhanāya vyavasthāṃ na parikalpitavantau ityataḥ aham evam
  asmi’ iti tādṛśānāṃ cintanam . ‘svasya bhāgyasya vidhātṛtā svayameva
  voḍhavyā’ ityetat na smaranti te . ‘mātāpitarau eva anunnateḥ
  kāraṇabhūtau’ iti cintayadbhiḥ, anāthaiḥ sādhitā saphalatā draṣṭavyā .
  pāde vraṇaṃ prāpya viṣādam anubhavatā janena, pādahīnatāyāṃ satyām api
  niścintatayā jīvanaṃ yāpayan janaḥ draṣṭavyaḥ .

- vidyālayasya keṣucit stareṣu parīkṣā eva na bhavati . adyatve
  saptamakakṣyāparyantam eṣā eva sthitiḥ dṛśyate . paṭhanādiṣu pravṛttiṃ
  sarvathā apradarśya api agrimakakṣyāṃ prati preṣyate chātraḥ . tannāma
  uttāryate . yatra parīkṣāvyavasthā syāt tatra asakṛt anuttīrṇaḥ api
  uttīrṇatāprāpti yāvat parīkṣāsammukhīkaraṇāya arhaḥ ityeva bhāvyate .
  pariṇāmaḥ mukhyaḥ na, prayatnaḥ mukhyaḥ, pāritoṣikaṃ mukhyaṃ na,
  bhāgavahanaṃ mukhyam ityādīni sāntvanavacanāni ucyante vidyālayeṣu .
  kintu jīvane pariṇāmam avalambya eva agre gatiḥ bhavati bahutra .

- kiyatkālam adhyayanam ? yāvat parīkṣā upasthitā bhavet tāvat .
  parīkṣānantaraṃ tu adhyetavyaṃ nāsti . adhītaṃ vismartum api śakyam .
  parīkṣāyāṃ vaikalpikapraśnāḥ bhavanti ityataḥ samagram anadhītya api
  uttīrṇatā prāptuṃ śakyā . ūhātmakam uttaram uktvā, vāmamārgam āśritya
  vā uttīrṇatā prāptum api śakyā . parīkṣānantaraṃ bhūyān virāmaḥ api
  prāpyate . kintu jīvane evaṃ na bhavati . akhaṇḍaḥ pariśramaḥ vidheyaḥ
  . asvāsthye satyapi kāryaṃ karaṇīyam . kārye nairantaryaṃ guṇavattā ca
  apekṣyate .

- vidyālayajīvane pratipraśnaṃ kiñcana siddham uttaraṃ bhavati .
  pratisamasyaṃ parihārasūtram api bhavati . parīkṣāyāṃ pāṭhyakrame
  avidyamānaḥ praśnaḥ na bhavati . kintu jīvanam etādṛśaṃ na . jīvanaṃ
  nāma siddhottararahitā praśnapatrikā . pāṭhyakrame avidyamānam aṃśam
  avalambya api praśnāḥ bhavitum arhanti . dūradarśanādiṣu yat dṛśyate
  tat na bhavati vāstavikajīvane . jaṅgamadūravāṇīkrīḍādiṣu bhavantaḥ
  sarvāḥ samasyāḥ līlayā parihṛtya jayaṃ prāpnuyuḥ . kintu jīvane evaṃ
  ‘līlāvilāsaḥ’ na sambhavati . uttamaṃ jīvanaṃ bhavati pariśramasādhyam
  .

- kenacit kāraṇena kasyāpi virodhaṃ na sampādayata . guṇahīnatādikaṃ
  svabhāvadoṣaṃ vā dṛṣṭvā agauravabhāvaṃ na darśayata . yataḥ kaḥ
  jānāti - jīvane kasya ādhīnye kena kāryaṃ karaṇīyaṃ bhavet iti .
  ayogyādīnām ādhīnye kāryakaraṇam aparihāryaṃ bhavet cedapi na tatra
  āścaryam .

- sarvaṃ vegena pracalet, avilambena apekṣitaṃ prāpyeta iti cintanaṃ na
  ucitam . yasya siddhyai yāvān samayaḥ apekṣitaḥ syāt tāvataḥ samayasya
  anantaram eva tat siddhyet . kālaḥ pratīkṣaṇīyaḥ eva . aśītivarṣīyasya
  pitāmahasya niścintaśāntajīvanasya rahasyam etat eva .

- bālyaṃ yauvanaṃ vā jīvane sakṛt eva prāpyate . tat ānandamayaṃ yathā
  syāt tathā prayatyatām . śālājīvanaṃ bandhanāya, mātāpitroḥ upadeśaḥ
  śirovedanāyai, dināni na santoṣajanakāni ityevaṃ cintayantaḥ
  bālyayauvanayoḥ ānandānubhavāvasaraṃ mā dūrīkuruta . bālyayauvanayoḥ
  anubhavaḥ sarvadā rasyaḥ syāt . bhāvijīvane paunaḥpunyena tasya
  smaraṇaṃ sukhāya bhavet . ataḥ yauvanādīnāṃ sārthakatā kathaṃ
  sampādanīyā iti cintayata .
