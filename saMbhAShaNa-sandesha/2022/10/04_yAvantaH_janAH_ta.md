+++
title = "04 यावन्तः जनाः ततोऽपि चतुर्गुणित"

+++
**यावन्तः जनाः ततोऽपि चतुर्गुणिताः गावः उरुग्वेदेशे**

**\* कार्त्तिकेयः**

\[गवां पोषणविषये भारते यावत् अवधानं दीयेत ततोऽपि अधिकम् अवधानं दीयते ‘उरुग्वे’देशे । तस्मिन् देशे मानवसङ्ख्या यावती स्यात् ततोऽपि चतुर्गुणिता अस्ति गवां सङ्ख्या । \]

![](magazine_images/img-1664537005urugveandcowprotection.jpg)

भारते गौः परमपूज्या अस्ति आ वेदकालात् अपि । गवां पूजनाय विशेषपर्वाणि आचर्यन्ते । गौः अवध्या इति भावः आधिक्येन जागर्ति समग्रे अपि देशे । गोमयगोमूत्रादीनाम् उपयोगः अपि बहुधा प्रचलति । गोसम्पत्तिम् अवलम्ब्य एव कृषिः प्रचलति बहुत्र ।

गवां पोषणविषये भारते यावत् अवधानं दीयेत ततोऽपि अधिकम् अवधानं दीयते ‘उरुग्वे’देशे । तस्मिन् देशे मानवसङ्ख्या यावती स्यात् ततोऽपि चतुर्गुणिता अस्ति गवां सङ्ख्या । तत्र जनसङ्ख्या अस्ति 33 लक्षमिता । गवां सङ्ख्या अस्ति विंशतिलक्षाधिककोटिमिता ।

अत्रत्यः गोपालनक्रमः एव अतिविशिष्टः । एकैकस्याः अपि गोः कर्णे लोहफलकं भवति । तत्र तदीया अभिज्ञापकसङ्ख्या द्रष्टुं शक्या । तत्रैव ‘चिप्’नामकं साधनम् अपि भवति । तद्द्वारा ज्ञातुं शक्यं यत् गौः कुत्र कुत्र सञ्चरति, किं किं च खादति इत्यादिकम् ।![](magazine_images/img-1664537094UrygveCowlabelling.jpg)

तत्रत्या कृषिः अपि अतिविशिष्टा एव । कृषिसम्बन्धं समग्रं विवरणं सङ्गणके सङ्गृह्यते । गृहे उपविष्टवान् कृषिकः कृषेः प्रगतिं स्वयं वीक्षितुम् अवगन्तुं च प्रभवति । अतः कृषेः समग्रं चित्रणं भवति कृषिकस्य सर्वकारस्य च समीपे । एतस्मात् कृषेः सुपरिष्कृतं विश्लेषणं सम्भवति निर्दुष्टतया ।

2005 तमे वर्षे 33 लक्षजनैः युक्तः अयं देशः नवतिलक्षजनानां कृते यावत् आवश्यकं स्यात् तावत् आहारोत्पादनं करोति स्म । अद्यत्वे तु अशीतिलक्षाधिकद्विकोटिजनानां कृते यावत् आवश्यकं भवेत् तावत् उत्पाद्यते तत्र ।

![](magazine_images/img-1664537172171f0721e67a6a70af59f33f6ef65b7fcopy.jpg)कृषिक्षेत्रे उरुग्वेदेशेन यत् साफल्यं प्राप्यते तत्र कृषिकाणाम् इव सर्वकारस्यापि विशेषपात्रता भवति । समग्रां कृषिव्यवस्थां पञ्चशताधिकाः कृषितज्ज्ञाः ‘ड्रोन्’साहाय्येन उपग्रहसाहाय्येन च परिवीक्षन्ते सर्वदा । सर्वकारस्य निर्देशस्य अनुगुणम् एव कृषिः अनुष्ठीयते कृषकैः । एवं परस्परपूरकताकारणतः, सुयोग्यमार्गदर्शनकारणतः च क्षीरदधिनवनीतादीनि धान्यादीनि च आवश्यकताम् अतिरिच्य उत्पादयितुं सामर्थ्यं प्राप्तम् अस्ति तेन देशेन ।

धान्य-क्षीर-दधि-नवनीत-घृतादयः अन्यान् देशान् प्रति विक्रीयन्ते महता प्रमाणेन । अतः तत्र सामान्यः कृषकः अपि प्रतिमासं सपादलक्षं डालराणि सम्पादयति विशेषक्लेशं विना । वर्षावधौ एकैकेन अपि कृषिकेन 1,90,000 डालराणि अवश्यं सम्पाद्यते एव ।

अपरः विशेषः नाम अत्र पाल्यमानाः सर्वाः गोसन्ततयः भवन्ति भारतीयाः एव । भारते तु विदेशीयगोसन्ततेः पालने अधिका रुचिः दर्श्यते बहुत्र । किन्तु गोपालने कृषिक्षेत्रे च अग्रणीत्वेन भाव्यमाने उरुग्वेदेशे तु भारतीयगोसन्ततेः पालने अधिकं नैर्भर्यं यत् दर्श्यते तत् तु महते मोदाय एव ननु ?



**yāvantaḥ janāḥ tato'pi caturguṇitāḥ gāvaḥ urugvedeśe**

**\* kārttikeyaḥ**

\[gavāṃ poṣaṇaviṣaye bhārate yāvat avadhānaṃ dīyeta tato'pi adhikam avadhānaṃ dīyate ‘urugve’deśe . tasmin deśe mānavasaṅkhyā yāvatī syāt tato'pi caturguṇitā asti gavāṃ saṅkhyā . \]

bhārate gauḥ paramapūjyā asti ā vedakālāt api . gavāṃ pūjanāya viśeṣaparvāṇi ācaryante . gauḥ avadhyā iti bhāvaḥ ādhikyena jāgarti samagre api deśe . gomayagomūtrādīnām upayogaḥ api bahudhā pracalati . gosampattim avalambya eva kṛṣiḥ pracalati bahutra .

gavāṃ poṣaṇaviṣaye bhārate yāvat avadhānaṃ dīyeta tato'pi adhikam avadhānaṃ dīyate ‘urugve’deśe . tasmin deśe mānavasaṅkhyā yāvatī syāt tato'pi caturguṇitā asti gavāṃ saṅkhyā . tatra janasaṅkhyā asti 33 lakṣamitā . gavāṃ saṅkhyā asti viṃśatilakṣādhikakoṭimitā .

atratyaḥ gopālanakramaḥ eva ativiśiṣṭaḥ . ekaikasyāḥ api goḥ karṇe lohaphalakaṃ bhavati . tatra tadīyā abhijñāpakasaṅkhyā draṣṭuṃ śakyā . tatraiva ‘cip’nāmakaṃ sādhanam api bhavati . taddvārā jñātuṃ śakyaṃ yat gauḥ kutra kutra sañcarati, kiṃ kiṃ ca khādati ityādikam .

tatratyā kṛṣiḥ api ativiśiṣṭā eva . kṛṣisambandhaṃ samagraṃ vivaraṇaṃ saṅgaṇake saṅgṛhyate . gṛhe upaviṣṭavān kṛṣikaḥ kṛṣeḥ pragatiṃ svayaṃ vīkṣitum avagantuṃ ca prabhavati . ataḥ kṛṣeḥ samagraṃ citraṇaṃ bhavati kṛṣikasya sarvakārasya ca samīpe . etasmāt kṛṣeḥ supariṣkṛtaṃ viśleṣaṇaṃ sambhavati nirduṣṭatayā .

2005 tame varṣe 33 lakṣajanaiḥ yuktaḥ ayaṃ deśaḥ navatilakṣajanānāṃ kṛte yāvat āvaśyakaṃ syāt tāvat āhārotpādanaṃ karoti sma . adyatve tu aśītilakṣādhikadvikoṭijanānāṃ kṛte yāvat āvaśyakaṃ bhavet tāvat utpādyate tatra .

kṛṣikṣetre urugvedeśena yat sāphalyaṃ prāpyate tatra kṛṣikāṇām iva sarvakārasyāpi viśeṣapātratā bhavati . samagrāṃ kṛṣivyavasthāṃ pañcaśatādhikāḥ kṛṣitajjñāḥ ‘ḍron’sāhāyyena upagrahasāhāyyena ca parivīkṣante sarvadā . sarvakārasya nirdeśasya anuguṇam eva kṛṣiḥ anuṣṭhīyate kṛṣakaiḥ . evaṃ parasparapūrakatākāraṇataḥ, suyogyamārgadarśanakāraṇataḥ ca kṣīradadhinavanītādīni dhānyādīni ca āvaśyakatām atiricya utpādayituṃ sāmarthyaṃ prāptam asti tena deśena .

dhānya-kṣīra-dadhi-navanīta-ghṛtādayaḥ anyān deśān prati vikrīyante mahatā pramāṇena . ataḥ tatra sāmānyaḥ kṛṣakaḥ api pratimāsaṃ sapādalakṣaṃ ḍālarāṇi sampādayati viśeṣakleśaṃ vinā . varṣāvadhau ekaikena api kṛṣikena 1,90,000 ḍālarāṇi avaśyaṃ sampādyate eva .

aparaḥ viśeṣaḥ nāma atra pālyamānāḥ sarvāḥ gosantatayaḥ bhavanti bhāratīyāḥ eva . bhārate tu videśīyagosantateḥ pālane adhikā ruciḥ darśyate bahutra . kintu gopālane kṛṣikṣetre ca agraṇītvena bhāvyamāne urugvedeśe tu bhāratīyagosantateḥ pālane adhikaṃ nairbharyaṃ yat darśyate tat tu mahate modāya eva nanu ?
