+++
title = "09 सत्फलप्राप्तिः (सं) अम्बरीषः"

+++
**सत्फलप्राप्तिः**

**(सं) अम्बरीषः**

भगवान् बुद्धः ग्रामं ग्रामं गत्वा प्रवचनं करोति स्म । ‘सत्यस्य अन्वेषणं करणीयम्, मोक्षं प्राप्तुं प्रयासः करणीयः’ इति सः जनान् बोधयति स्म । तदीये प्रवचनकार्यक्रमे जनानां महती सङ्ख्या भवति स्म ।![](magazine_images/img-1664542098Balamodini2.jpg)

अथ कदाचित् कश्चन भक्तः तम् उपसर्प्य अपृच्छत् - ‘‘आर्य ! सत्यदर्शनाय निर्वाणप्राप्तये च प्रयासः करणीयः इति भवान् जनान् बोधयति । किन्तु मम प्रश्नः - भवतः उपदेशस्य कारणत अद्यावधि कियन्तः जनाः सत्यदर्शनं प्राप्तवन्तः स्युः, कियन्तः च मोक्षमार्गस्य अनुसरणं कृतवन्तः स्युः इति’’ ।

‘‘अस्य उत्तरं श्वः वदिष्यामि । तदभ्यन्तरे भवान् ग्रामे अटित्वा कः किम् इच्छति इति ज्ञात्वा आगच्छतु’’ इति अवदत् बुद्धः ।

ततः भक्तः एकैकस्य अपि गृहं गत्वा - ‘भवान् किम् इच्छति ?’ इति अपृच्छत् । महिलाः अपि पृष्टाः । जनाः तु दुःखस्य निवारणम्, अस्वास्थ्यस्य अपगमनं, पुत्रादीनाम् उद्योगं, धनप्राप्तिं, पौत्रप्राप्तिं, गृहनिर्माणे साहाय्यम् इत्यादिकम् अपेक्षितवन्तः । द्विशताधिकाः जनाः पृष्टाः तेन । सर्वे अपि एतादृशीः एव अपेक्षाः प्रकटितवन्तः ।

अनन्तरदिने भक्तः यदा बुद्धं द्रष्टुं गतः तदा बुद्धः अपृच्छत् - ‘‘सत्यदर्शनेच्छवः, मोक्षप्राप्तीच्छवः च कियन्तः प्राप्ताः भवता ?’’ ।

‘‘न कोऽपि । सर्वे भौतिकसुखं, भौतिकवस्तूनि, भौतिकप्रयोजनं च प्राप्तुम् एव इच्छन्ति’’ इति अवदत् भक्तः ।

‘‘इदानीं प्राप्तं ननु भवतः प्रश्नस्य उत्तरम् ? जनाः तु मम उपदेशं श्रद्धया शृण्वन्ति । किन्तु सत्यदर्शने निर्वाणमार्गस्य अनुसरणे वा कस्यापि इच्छा एव न भवति । इच्छायाः अभावे परिश्रमः न भवति । परिश्रमं विना फलं कथं प्राप्येत ?’’ इति अवदत् बुद्धः ।

‘‘सत्यम् एतत् । प्रयत्ने सत्येव फलं प्राप्येत । इच्छायां सत्याम् एव प्रयत्नः भवेत् । प्रबलेच्छाम्, अविरतप्रयत्नं च विना किमपि सत्फलं न प्राप्यते’’ इति उक्त्वा ततः निर्गतवान् भक्तः ।



**satphalaprāptiḥ**

**(saṃ) ambarīṣaḥ**

bhagavān buddhaḥ grāmaṃ grāmaṃ gatvā pravacanaṃ karoti sma . ‘satyasya anveṣaṇaṃ karaṇīyam, mokṣaṃ prāptuṃ prayāsaḥ karaṇīyaḥ’ iti saḥ janān bodhayati sma . tadīye pravacanakāryakrame janānāṃ mahatī saṅkhyā bhavati sma .

atha kadācit kaścana bhaktaḥ tam upasarpya apṛcchat - ‘‘ārya ! satyadarśanāya nirvāṇaprāptaye ca prayāsaḥ karaṇīyaḥ iti bhavān janān bodhayati . kintu mama praśnaḥ - bhavataḥ upadeśasya kāraṇata adyāvadhi kiyantaḥ janāḥ satyadarśanaṃ prāptavantaḥ syuḥ, kiyantaḥ ca mokṣamārgasya anusaraṇaṃ kṛtavantaḥ syuḥ iti’’ .

“asya uttaraṃ śvaḥ vadiṣyāmi . tadabhyantare bhavān grāme aṭitvā kaḥ kim icchati iti jñātvā āgacchatu’’ iti avadat buddhaḥ .

tataḥ bhaktaḥ ekaikasya api gṛhaṃ gatvā - ‘bhavān kim icchati ?’ iti apṛcchat . mahilāḥ api pṛṣṭāḥ . janāḥ tu duḥkhasya nivāraṇam, asvāsthyasya apagamanaṃ, putrādīnām udyogaṃ, dhanaprāptiṃ, pautraprāptiṃ, gṛhanirmāṇe sāhāyyam ityādikam apekṣitavantaḥ . dviśatādhikāḥ janāḥ pṛṣṭāḥ tena . sarve api etādṛśīḥ eva apekṣāḥ prakaṭitavantaḥ .

anantaradine bhaktaḥ yadā buddhaṃ draṣṭuṃ gataḥ tadā buddhaḥ apṛcchat - ‘‘satyadarśanecchavaḥ, mokṣaprāptīcchavaḥ ca kiyantaḥ prāptāḥ bhavatā ?’’ .

“na ko'pi . sarve bhautikasukhaṃ, bhautikavastūni, bhautikaprayojanaṃ ca prāptum eva icchanti’’ iti avadat bhaktaḥ .

“idānīṃ prāptaṃ nanu bhavataḥ praśnasya uttaram ? janāḥ tu mama upadeśaṃ śraddhayā śṛṇvanti . kintu satyadarśane nirvāṇamārgasya anusaraṇe vā kasyāpi icchā eva na bhavati . icchāyāḥ abhāve pariśramaḥ na bhavati . pariśramaṃ vinā phalaṃ kathaṃ prāpyeta ?’’ iti avadat buddhaḥ .

“satyam etat . prayatne satyeva phalaṃ prāpyeta . icchāyāṃ satyām eva prayatnaḥ bhavet . prabalecchām, avirataprayatnaṃ ca vinā kimapi satphalaṃ na prāpyate’’ iti uktvā tataḥ nirgatavān bhaktaḥ .
