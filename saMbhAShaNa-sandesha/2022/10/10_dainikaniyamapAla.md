+++
title = "10 दैनिकनियमपालनम् * (सं) बालाराम"

+++
**दैनिकनियमपालनम् \* **

**(सं) बालारामः**

नोबेल्-पुरस्कारविजेता भारतरत्नं चन्द्रशेखरवेङ्कटरामः प्रसिद्धः वैज्ञानिकः । सः प्रतिदिनं देवपूजानिमित्तम् उपनिषदादिग्रन्थपारायणाय च कञ्चित् समयं नियततया व्ययीकरोति स्म । ![](magazine_images/img-1664542490Balamodini3.jpg)तस्य एतत् आचरणं जानन् कश्चन वैज्ञानिकः तम् अवदत् - ‘‘भवान् तु प्रसिद्धः विज्ञानी । यानि विज्ञानसिद्धानि न, तादृशेषु अंशेषु भवतः प्रवृत्तिः न उचिता । धार्मिककार्येषु विश्वासः सर्वथा अनुचितः । एतत्सर्वं किमर्थं करोति भवान् ?’’ इति ।

‘‘परलोकहिताय सद्गतिप्राप्तये च’’ इति अवदत् वेङ्कटरामवर्यः ।

‘‘परलोकः ! सः किं विज्ञानसिद्धः ? परलोकः अस्ति इत्यत्र किं प्रमाणम् ? यस्य पूजा क्रियते सः भगवान् कुत्र अस्ति ? सः किं भवता दृष्टः ?’’ - सः विज्ञानी अपृच्छत् ।

तदा वेङ्कटरामवर्यः अवदत् - ‘‘ विज्ञानिना मया विज्ञानसिद्धेषु एव अंशेषु प्रवृत्तिः दर्शनीया इति तु सत्यम् । किन्तु भगवान् नास्ति, परलोकः अपि नास्ति इत्यत्र विज्ञानेन किमपि प्रमाणं न दर्श्यते खलु ?’’

‘‘प्रमाणरहितानि तत्त्वानि तानि । तादृशेषु विज्ञानिना न प्रवर्तनीयं सर्वथा ।..’’

‘‘भगवतः अस्तित्वं, परलोकः, पुनर्जन्म, सद्गतिः इत्यादीनि तत्त्वानि इदानीं तु विज्ञानप्रमाणसिद्धानि न । भाविनि काले तानि प्रमाणसिद्धानि यदि भवेयुः तर्हि न किमपि आश्चर्यम् । प्रमाणरहितानां निमित्तं मया प्रतिदिनं यः समयः दीयते सः व्यर्थः भवेत् कदाचित् । तद्विषये अधिकचिन्ता नास्ति मम । समयः यदि न दीयेत तर्हि भाविनि काले तेषां विषये यदि प्रमाणं लभ्येत तर्हि मया पश्चात्तापः अनुभोक्तव्यः स्यात् - जीवने मया एतेषां निमित्तं समयः न दत्तः इति । तादृशेन पश्चात्तापेन किम् ? दैनिकनियमैः यदि वयम् आत्मानं बध्नीयाम तर्हि फलं न प्राप्येत चेदपि नियमपालनप्रवृत्तिः तु अस्मान् उपकुर्यात् एव । अतः एव अहं स्वजीवने कांश्चन दैनिकनियमान् पालयामि’’ इति अवदत् वेङ्कटरामवर्यः ।

एतस्य श्रवणात् सः वैज्ञानिकः निरुत्तरः जातः ।



**dainikaniyamapālanam **

**\* (saṃ) bālārāmaḥ**

nobel-puraskāravijetā bhārataratnaṃ candraśekharaveṅkaṭarāmaḥ prasiddhaḥ vaijñānikaḥ . saḥ pratidinaṃ devapūjānimittam upaniṣadādigranthapārāyaṇāya ca kañcit samayaṃ niyatatayā vyayīkaroti sma . tasya etat ācaraṇaṃ jānan kaścana vaijñānikaḥ tam avadat - ‘‘bhavān tu prasiddhaḥ vijñānī . yāni vijñānasiddhāni na, tādṛśeṣu aṃśeṣu bhavataḥ pravṛttiḥ na ucitā . dhārmikakāryeṣu viśvāsaḥ sarvathā anucitaḥ . etatsarvaṃ kimarthaṃ karoti bhavān ?’’ iti .

“paralokahitāya sadgatiprāptaye ca’’ iti avadat veṅkaṭarāmavaryaḥ .

“paralokaḥ ! saḥ kiṃ vijñānasiddhaḥ ? paralokaḥ asti ityatra kiṃ pramāṇam ? yasya pūjā kriyate saḥ bhagavān kutra asti ? saḥ kiṃ bhavatā dṛṣṭaḥ ?’’ - saḥ vijñānī apṛcchat .

tadā veṅkaṭarāmavaryaḥ avadat - ‘‘ vijñāninā mayā vijñānasiddheṣu eva aṃśeṣu pravṛttiḥ darśanīyā iti tu satyam . kintu bhagavān nāsti, paralokaḥ api nāsti ityatra vijñānena kimapi pramāṇaṃ na darśyate khalu ?’’

“pramāṇarahitāni tattvāni tāni . tādṛśeṣu vijñāninā na pravartanīyaṃ sarvathā ...’’

“bhagavataḥ astitvaṃ, paralokaḥ, punarjanma, sadgatiḥ ityādīni tattvāni idānīṃ tu vijñānapramāṇasiddhāni na . bhāvini kāle tāni pramāṇasiddhāni yadi bhaveyuḥ tarhi na kimapi āścaryam . pramāṇarahitānāṃ nimittaṃ mayā pratidinaṃ yaḥ samayaḥ dīyate saḥ vyarthaḥ bhavet kadācit . tadviṣaye adhikacintā nāsti mama . samayaḥ yadi na dīyeta tarhi bhāvini kāle teṣāṃ viṣaye yadi pramāṇaṃ labhyeta tarhi mayā paścāttāpaḥ anubhoktavyaḥ syāt - jīvane mayā eteṣāṃ nimittaṃ samayaḥ na dattaḥ iti . tādṛśena paścāttāpena kim ? dainikaniyamaiḥ yadi vayam ātmānaṃ badhnīyāma tarhi phalaṃ na prāpyeta cedapi niyamapālanapravṛttiḥ tu asmān upakuryāt eva . ataḥ eva ahaṃ svajīvane kāṃścana dainikaniyamān pālayāmi’’ iti avadat veṅkaṭarāmavaryaḥ .

etasya śravaṇāt saḥ vaijñānikaḥ niruttaraḥ jātaḥ .
