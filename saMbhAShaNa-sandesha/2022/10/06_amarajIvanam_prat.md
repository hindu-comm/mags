+++
title = "06 अमरजीवनम् (प्रथमः भागः) (स्वात"

+++
**अमरजीवनम् (प्रथमः भागः)**

**(स्वातन्त्र्यसङ्ग्रामकालीना कथा)**

**\* तमिल्मूलम् - कल्कि.कृष्णमूर्तिः**

**\* अनु.- म.जयरामः**

**Email - jramanm@gmail.com**

\[अजमेरतः ‘बाम्बे’नगरं प्रति रेलयानेन प्रस्थितस्य तस्य यानं रतलामस्थानके गमनम् अस्थगयत् । विचारणात् ज्ञातं यत् मार्गोच्छेदस्य समीकरणं प्रचलति अग्रे इति । प्रातःकालस्य अनन्तरमेव रैल्यानस्य प्रस्थानम् इति ज्ञात्वा सः प्रतीक्षालयं गतवान् विश्रामार्थम् । तत्र आगतः डा.राघवः स्वप्रयाणस्य उद्देशं विवृण्वन् - ‘कर्नल्कुमारप्पं मारयितुं कोषे रिवाल्वर्शस्त्रं संस्थाप्य अटन् अस्मि’ इति अवदत् । ततः तेन स्वकथा अपि श्राविता ।\]

**प्राक्कथनम्**

बर्माप्रदेशात् प्रत्यागमनस्य अनन्तरं मम मनः शान्तिहीनं सत् विचलितम् आसीत् । एकत्र स्थिरतया अवस्थितिः दुस्साध्या आसीत् । ईदृश्याः मनःस्थितेः कारणतः मया देशाटनम् आरब्धम् । तच्च देशाटनम् उत्तरभारते एव प्रधानतया आसीत् इत्यत्र कारणम् एकम् आसीत् ।

शूरराजपुत्राणाम् अतिशयिताः पराक्रमाः यत्र समभवन् तादृशानि प्राचीनानि दुर्गाणि, शिथिलानि पुरातनानि पुराणि, तत्रैव च निर्मितानि नूतनानि सुन्दराणि पत्तनानि, तेषु च पत्तनेषु विस्मयपूर्णत्वेन ख्यातानि शृङ्गारराजभवनानि च दृष्ट्वा, परितः अटित्वा च नीरसता यदा समुत्पन्ना तदा अन्ते अजमेरप्रदेशात् ‘बाम्बे’नगरं गन्तुं चिटिका मया क्रीता । अजमेरे चिटिकावितारकः कर्मचारी पूर्वसूचनां दत्तवान् - ‘‘गमनमार्गे रतलामसंस्थाने कश्चित् कोलाहलः प्रवर्तते इति ज्ञायते । समये रेल्यानं यात्रां पूर्णां करोति इत्यत्र न कोऽपि
निश्चयः । अतः अन्येन मार्गेण गमनं वरम्’’ इति ।

अहं तम् अवदम् - ‘‘महोदय ! बहवः कलहाः मया दृष्टपूर्वाः । चिन्ता नास्ति । चिटिका प्रदीयताम्’’ इति ।

अजमेरस्थानके तत्र तत्र जनाः ससम्भ्रमं गणशः समेत्य यत् भाषमाणाः मया दृष्टाः, तत् किमर्थम् इति उपर्युक्तस्य चिटिकाप्रदातुः पूर्वसूचनावचनात् मम स्पष्टम् अभवत् ।

रेल्यानं यदा प्रस्थितं तदा तस्मिन् अस्वाभाविकतया सम्मर्दः न्यूनः एव आसीत् । यानम् आरूढेषु भारतीयाः सैनिकाः, आङ्ग्लेयाः ‘टाम्मी’जनाः (सैनिकाः) चैव आधिक्येन आसन् ।

एतावन्ति दिनानि रेल्सम्मर्देषु नितान्तं व्यथितत्वात्, सम्मर्दाभावः मयि महान्तम् उत्साहम् अजनयत् । केनापि अनधिष्ठितां काञ्चित् द्वितीयश्रेणीकपेटिकाम् आरुह्य अहं द्वारम् अकीलयम् । प्रयाणार्थं धृतानि वस्त्राणि परिवर्त्य कम्बलेन आत्मानं समाच्छाद्य विश्रान्ततया पादौ प्रसार्य सुखेन शयितं मया । रेल्यानं प्रातिष्ठत ।



![](magazine_images/img-1664541006Katha-bhaga1.jpg)

1. रतलामसन्धिः

निस्स्वप्नः प्रशान्तः स्वापः चिरात् मम न प्राप्तः आसीत् । तथापि धावतः रेल्यानस्य शब्दः, चक्राणां रवः च प्रायः मां स्वापयन्ति स्म । कियत्कालं तद्दिने मया सुप्तमिति न ज्ञायते । घटितचराणां जीवनघटनानां विषये स्वप्नं दृष्ट्वा आश्चर्यम् अनुभूय उदतिष्ठम् । तदा मया ज्ञातं - रेल्यानं न चलति, तिष्ठति इति । यत्र यानं तिष्ठति तत् न रेल्स्थानकम् इति मम मनसि कश्चित् भावः उत्पन्नः । यानस्थानकं चेत् तत्रत्याः केचन विशिष्टाः शब्दाः भवेयुः एव ननु ! याने स्थानं ग्रहीतुं धावतां सञ्चारः, आरोहताम् अवरोहतां च जनानां कोलाहलः, ‘गरम चाय्, गरम दूध’ इति उच्चैः घोषणं कुर्वतां ध्वनिः, भारवाहकाणां महान् कलकलः - इत्यादिभिः ऊहितुं शक्यते यत् रेल्यानं महति लघुनि वा स्थानके तिष्ठति इति । किन्तु अत्र तादृशाः निस्वनाः न सन्ति । दूरात् स्थानात् अनिर्वचनीयाः शब्दाः श्रुतिपथम् आगताः । यानपेटिकायाः वातायनम् उद्घाट्य, तेन च प्रविष्टं हिमशीतं वायुम् अनभिलक्ष्य शिरः बहिः प्रसारितं मया । मदीयं शिरः इव बहूनि शिरांसि यानात् बहिः प्रसारितानि आसन् । केचन यानाद् अवतीर्य यानस्य पार्श्वे चलन्तः आसन् । किञ्चिद् अग्रे एकं पत्तनं विद्यते इति ऊहितुं शक्यम् आसीत् । यतः पत्तनस्य गृहाणि तत्र तत्र प्रकाशं प्रसारयन्ति स्म । यत्र पत्तनं दृश्यते स्म ततः ढम् ढम् इति शतघ्न्याः (गन्) गोलिकानां स्फोटनस्य शब्दः निस्सरति स्म । अग्रिमपेटिकायाः शिरः बहिः प्रसारितवन्तं दृष्ट्वा अहम् अपृच्छम् - ‘‘महाशय ! कः विशेषः ? यानं कुत्र आगतम् अस्ति ?’’ इति ।

‘‘रतलामस्थानकम् आसन्नम् अस्ति । पत्तने कश्चित् कलहः प्रवर्तते इति भाति’’ इति अवदत्
सः ।

‘अजमेरस्थानके चिटिकावितारकेण यद् उक्तं तत् सत्यमेव’ इति अहम् अचिन्तयम् । केषुचिदेव निमेषेषु याननियन्त्रकस्य (गार्ड्) सीटिकारवः श्रुतः । यानं प्रातिष्ठत । मन्दं सर्पत् यानं सङ्केतस्तम्भकम् अतीत्य रतलामस्थानकं प्रविश्य अतिष्ठत् । यानात् सैनिकप्रभृतयः सरभसम् अवतीर्णाः । प्लाट्फार्म्-प्रदेशे तत्र तत्र जनाः गणशः समेत्य भाषमाणाः आसन् ।

तत्र गच्छन्तं कञ्चित् रेल्यानस्य अधिकारिणम् अवरुध्य अहम् अपृच्छम् - ‘‘महाशय ! कः विशेषः ? रेल्यानम् इतः अग्रे गच्छेद् उत न ?’’ इति ।

मह्यम् उत्तरं दातुं वदने विद्यमानं ‘सिगरेट्’ अपसारणीयम् उत न इति किञ्चित् विचिन्त्य, ततः च विनिर्णीय - ‘‘इतः किञ्चिद्दूरे रेल्मार्गः उच्छिन्नः कृतः । तस्य समीकरणं कुर्वन्तः सन्ति कर्मचारिणः । इतः परं प्रभाते एव यानस्य प्रस्थानं भवितुम् अर्हति’’ इति अवदत् ।

झटिति मया शय्या पुटीकृता । निवारितम् औपचारिकं वस्त्रं पुनः धृतम् । कष्टेन भारवहनकर्मिणम् एकं गृहीत्वा मम पेटिका, शय्या च वाहिता । रेलमार्गाणाम् उपरि गमनाय निर्मितं सेतुम् उपयुज्य प्रथमप्रस्थानवेदिकास्थं (प्लाट्फार्म्) प्रतीक्षाप्रकोष्ठं प्राप्नवम् । प्रतीक्षाप्रकोष्ठस्य दीपः न अज्वलत् । बहिः प्रस्थानवेदिकातः (प्लाट्फार्म्) मन्दः प्रकाशः प्रसृतः । आदौ प्रकोष्ठः निर्जनः इति अभात् । परितः किञ्चित् सम्यग् वीक्षणे कृते सति तत् भानं दोषाय इति अवगतं मया । भित्तेः पार्श्वे स्थिते वेतसनिर्मिते मञ्चे कश्चित् मनुष्यः शयानः लक्षितः मया । तस्य मुखं भित्त्युन्मुखम् आसीद् इत्यतः सः कः, कीदृशः इत्यादिकं निर्णेतुं न शक्यम् आसीत् ।

वर्तुलाकारिका एका उत्पीठिका, ताम् उभयतः द्वौ आसन्दौ च आस्ताम् । ‘वस्तूनि अधः स्थाप्यन्ताम्’ इति तं भारवहनकर्मिणम् उक्त्वा अहम् एकस्मिन् आसन्दे उपाविशम् । ‘पुनः रेल्यानस्य प्रस्थानसमये अहम् अविस्मृत्य सूचनीयः’ इति तं भारवहनकर्मिणम् अवदम् । तस्य गमनात् परं किञ्चित्कालं यावत् उत्पीठिकायाम् हस्तम् अवलम्ब्य उपविष्टं मया । मम जन्म, पालनम्, मया प्राप्ताः जीवनानुभवाः इत्यादीनां विषये विप्रकीर्णाः चित्तवृत्तयः आविर्भूय तिरोभवन्त्यः आसन् । एवम् उत्तरभारते अनिर्ज्ञाते रेल्स्थानके एकस्मिन् मध्यरात्रे एकाकितया मया उपविश्यते इति केनापि यदि चतुःपञ्चभ्यः वर्षेभ्यः पूर्वं कथितं स्यात्, तर्हि तस्मै उन्मत्तः इति बिरुदम् अदास्यम् ।

‘किमिदं निरर्थकं कार्यम् ? मम जीवनम् अपि एवमेव निरर्थकं किं भविष्यति ?’ - सकृत् चिन्तनम् आगतम् ।

टप् टप् टप्पार् इति पुनरपि शतघ्नीनां (गन्) स्फोटनस्य शब्दः श्रुतः । भित्तेः समीपे शयानः मनुष्यः एकवारं परावृत्य सुप्तवान् । पुनरपि तस्य मुखं भित्त्युन्मुखं जातम् ।

2. जय हिन्द्

मम नयने अपि किञ्चित् श्रान्ते जाते । ‘शय्यां भूमौ प्रसार्य स्वपिमि’ इति विचिन्त्य आसन्दे उपविश्यैव शिरः अवनमय्य पुटीकृतशय्यायाः ग्रन्थिः विस्रस्यमाना आसीत् मया । तावता प्रकोष्ठं प्रविशन् कश्चित् मया लक्षितः । अवनतस्थितौ एव नयनाञ्चलेन विलोकितं मया । तावदेव; मम हस्तयोः भृशं कम्पनम् आरब्धम् । मम शय्या यया चर्मपट्टिकया ग्रथिता आसीत् तां विस्रस्तां कर्तुमेव न अशक्नवम् । सुदूरे यः शतघ्नीस्फोटः श्रुतः, सः अधुना मम हृदये एव जायमानः अस्ति इति भावः प्राप्तः मया । झटिति महता प्रयत्नेन धृतिं कृत्वा अहम् ऋजुतया उपाविशम् । अन्तः प्रविष्टः सः मनुष्यः भित्तेः निकटे पेटिकां शय्याग्रथनं च संस्थाप्य मम पुरतः स्थितायाः वर्तुलाकारिकायाः उत्पीठिकायाः समीपे आसन्दे उपविष्टः ।

आदौ सः मां न दृष्टवान् । प्रतीक्षाप्रकोष्ठस्य प्रवेशद्वारस्य द्वारा प्रस्थानवेदिकामेव (प्लाट्फार्म) पश्यन् आसीत् सः । सः मया अनन्यदृष्टिकतया दृश्यते स्म इत्यतः प्रायः किञ्चित्कालानन्तरं सः मद्दिशि दृष्टि प्रसारितवान् । आदौ सः अश्रद्धया दृष्टवान्, ततः सावधानं दृष्टवान् ।

‘‘जय हिन्द्’’ इति उक्तवान् सः ।

सः ध्वनिः, ते शब्दाः च मम हृदये अन्तर्निहितान् नानाविधान् भावान् समुद्गतान् अकुर्वन् । महता प्रयत्नेन प्रोद्गच्छतः तान् मानसान् भावान्, निर्गन्तुं सिद्धान् अश्रुकणान् च प्रयत्नेन निगृह्य सगद्गदम् अहमपि अभ्यनन्दम् - ‘जय हिन्द्’ इति ।

‘‘भवान् तमिल्भाषी जनः इति भाति’’ इति सः कथितवान् ।

‘‘आम्’’ - मया कथितम् ।

‘‘आवां कुत्रापि अमिलाव किम् ? भवतः मुखं दृष्टपूर्वम् इति भाति । किन्तु कुत्र दृष्टमिति न स्मृतिपथम् आगच्छति’’ इति अवदत् सः ।

‘सः किमर्थं माम् अभिज्ञातुं न शक्नोति इत्यस्य प्रमुखं कारणं - तत्रत्यः मन्दप्रकाशः । तेन सह कारणान्तरम् अपि अस्ति’ इति अहं जानामि स्म । सम्भाषणस्य दिशं परिवर्तयितुम् इच्छन् अहम् अवदम् - ‘‘बर्माप्रदेशे मलायप्रदेशे वा दृष्टं स्यात् । तेषु वैक्लव्यपूर्णेषु दिनेषु दृष्टेषु नैकसहस्रवदनेषु किम् इति स्मर्तुं शक्यम् ?’’ इति उक्त्वा, अग्रे तस्मै सम्भाषणार्थम् अवसरम् अदत्त्वा अपृच्छम् - ‘‘अस्मात् अन्धकारावृतात् रेल्स्थानकात् कदा रेल्यानं प्रतिष्ठेत इति ज्ञायेत किम् ?’’ इति ।

‘‘तदेव खलु न ज्ञायते !! भवता कुत्र गन्तव्यम् ?’’ - तेन पृष्टम् ।

‘‘अहं बम्बैनगरं गच्छामि ।...’’

‘‘मया देहलीनगरं गन्तव्यम् ।’’

‘‘देहलीं प्रति ? भवान् रक्तदुर्गे (लाल किला) प्रवृत्ते न्यायविचारणे....’’ इति अर्धोक्तिम् उक्त्वा मया तदीयं मुखं दृष्टम् ।

‘‘न हि । न हि । अहं रक्तदुर्गस्य बन्धकः न । अहं साक्षात् बर्माप्रदेशात् आगतः । रक्तदुर्गात् मुक्तम् एकम् अन्विष्यन् अहं बम्बैनगरं गतवान् । तावता ज्ञातं यत् सः बम्बैतः प्रस्थितः इति ।... मेजर् जनरल् कुमारप्पः ज्ञायते किं भवता ?’’ इति तेन पृष्टम् ।

‘‘कुमारप्पं को वा न जानीयात् ? नेताजीवर्यात् अनन्तरम् ऐ.एन्.ए.योद्धॄणां श्रद्धापात्रभूतः महापुरुषः खलु सः !’’

‘‘आम् । तं महापुरुषम् एव अन्विष्यन् गच्छामि । किमर्थम् इति किं भवता ज्ञायते ?’’

‘‘न जानामि’’ इति सविचिकित्सं मया कथितम् ।

सः स्वस्य ऊरुकस्य कोषे हस्तं प्रवेश्य रिवाल्वर्शस्त्रम् एकं स्वीकृत्य मम मुखस्य पुरतः गृहीतवान् ।

‘‘अत्र षड् गोलिकाः सन्ति । एतासु षट्सु पञ्च गोलिकाः तु कुमारप्पस्य हृदयं प्रवेशयितुम् एव । एकम्, द्वे, त्रीणि...’’ हृदये तदानीं सोद्वेगम् समुत्थितान् उत्कल्लोलान् चित्तवृत्तितरङ्गान् निगृह्य - ‘‘एतत् किं भाषते भवान् ? कृपया रिवाल्वर्शस्त्रं कोषे स्थाप्यताम्’’ इति अवदम् ।

सः तथैव कृतवान् । ततः किञ्चित्कालं यावत् सः करतलाभ्यां स्वमुखं समाच्छादितवान् आसीत् ।

‘‘भवान् कयाचित् मानसिक्या व्यथया भृशं पीडितः इति भाति । वक्तुम् अर्हं चेत् मां वदतु भवान्’’ इति अवदम् ।

मुखम् आच्छादयत् करतलम् अपसार्य - ‘‘इदं प्रयाणम् अवरुद्धम् इत्यतः मम मनः शिथिलं जातम् । कृपया क्षन्तव्यः अहम्’’ इति अवदत् सः ।

‘‘रेल्यानम् अद्य न प्रतिष्ठेत । आवयोः निद्रापि नास्ति । भवान् स्वीयान् अनुभवान् वदेत् चेत् ततः परम् अहं मम कथां वदेयम् । इतः रात्रौ कालक्षेपः भवितुम् अर्हति’’ इति उक्तं मया ।

‘‘भवान् अपि ऐ.एन्.ए.सहोदरः । तदपि तमिल्नाडुप्रदेशीयः । भवतः ऋते अन्यस्य कस्य समीपे कथयेयम् ? किन्तु कथां कुतः आरभे इत्येव चिन्तयन् अस्मि ।......

‘‘स्वन्तत्रतासैन्ये स्वस्य समावेशात् आरब्धुं शक्यं खलु’’ इति अहम् अकथयम् ।

‘‘न हि न हि ! कथा यदि वक्तव्या तर्हि आरम्भतः कथनमेव उचितम्’’ इति उक्त्वा भित्तेः समीपे मञ्चे शयानं मनुष्यं दृष्टवान् सः ।

‘‘सः गाढनिद्रायाम् अस्ति । किञ्च, सः उत्तरभारतीयः इत्यपि भाति । आवाभ्यां तमिल्भाषया व्यवह्रियते चेत् सः किं जानीयात् ?’’ - मया उक्तम् ।

इतोऽपि अनुनयनस्य अनन्तरं सः निजकथां वक्तुम् आरब्धवान् ।

3. कर्नल् कुमारप्पः

कथायाः नायकः डा. राघवः । सः श्रीमतां कुटुम्बे जातः । तस्य पिता अपि प्रसिद्धः वैद्यः । स्वयमिव निजः पुत्रः अपि प्रसिद्धः वैद्यः भवेद् इति पितुः इच्छा आसीत् । पितुः इच्छा परिपूरणीया इति पुत्रस्य अपि प्रबला इच्छा आसीत् एव । सः वैद्यकीये विद्यालये पठित्वा विशिष्टश्रेण्याम् उत्तीर्णः । स्वस्य सहायकः भूत्वा पुत्रः कार्यं (प्राक्टीस्) कुर्यात् इति पित्रा अपेक्षा कृता । किन्तु वैद्यकीयस्य शास्त्रस्य विषये पुत्रस्य यः महान् अभिमानः, सः तत्र अन्तरायः जातः ।

‘‘अस्माकं मेडिकल्कलाशालायां यद् इदानीं पाठ्यते तत् दशवर्षपुरातनं पर्युषितम् । गतेषु दशसु वर्षेषु पाश्चात्त्याः वैद्यकीयशास्त्रे निष्णाताः सन्तः अद्भुतान् विषयान् आविष्कृतवन्तः सन्ति । अहम् अमेरिकादेशं गत्वा तत्सर्वं सम्यक् अधीत्य आगमिष्यामि’’ इति उक्तवान् पुत्रः । ततः तेन अमेरिकां प्रति गतम् ।

राघवः अमेरिकातः प्रत्यागत्य अपि पितुः मनोरथं सफलं न कृतवान् । सः महति सर्वकारीये चिकित्सालये सहायकशस्त्रचिकित्सकत्वेन (सर्जन्) कार्यम् आरब्धवान् । तथा कार्यकरणेन एव निजं वैद्यकीयं ज्ञानं विस्तारितं सत् परिपूर्णताम् उपैति इति सः कथितवान् ।

पुत्रस्य उद्देश्यं विज्ञाय पिता साभिमानः अभवत् । ‘एषः केवलं धनसम्पादनाय वैद्यकीयं शास्त्रं न प्राविशत् । वैद्यकीयं शास्त्रं प्रति विशिष्टं योगदानं दत्त्वा मानवसमाजाय हितं कर्तुम् उद्युक्तः’ इति विनिर्णीय पिता पुत्रस्य उद्देशानां कृते स्वसम्मतिं प्रादात् । सम्मतिं प्रदाय सः अचिरादेव यत्र चिकित्सा एव न अपेक्षिता तादृशं स्वर्गलोकम् आरूढवान् ।

पितुः और्ध्वदैहिकक्रियाः कर्तुमपि समयः यथा न प्राप्येत तथा राघवः वैद्यशास्त्रस्य बोधविकासे निमग्नः आसीत् । चिकित्सालये सः यस्मिन् प्रविभागे कार्यरतः, तस्य विभागस्य अध्यक्षः आसीत् कर्नल् कुमारप्पः ।

सः ऐ.एम्.एस्.वर्गीयः । गते युद्धे (प्रथमविश्वयुद्धे) रणरङ्गं प्रविश्य प्रत्यागतः सः । तदनन्तरं युरोप्प्रदेशे वियन्नानगरे, बर्लिन्नगरे च किञ्चित् कालम् उषित्वा प्रसिद्धचिकित्सालयेषु स्वीयं वैद्यकीयं ज्ञानं विकास्य प्रत्यागतः आसीत् सः । अतः वैद्यकीये क्षेत्रे सः ख्यातनामा जातः । ‘यमधर्मस्य शस्त्रक्रिया करणीया भवेत् चेत् यमः अपि कर्नल् कुमारप्पम् उपसर्पेत् एव’ इति वदन्ति स्म जनाः ।

तादृशस्य आधीन्ये कार्यकरणेन स्वस्य वैद्यकीयं ज्ञानमपि विकसितं कर्तुं शक्यते इति डाक्टर् राघवः चिन्तितवान् । किन्तु एतस्मिन् विषये सः शीघ्रमेव हताशः जातः । डाक्टर् कुमारप्पः शल्यचिकित्सायाम् अत्यन्तं निपुणः स्यात् । किन्तु चिकित्साशास्त्रे तावती श्रद्धा तस्य नास्तीति भाति स्म । यतो हि बहून् मुख्यान् शल्यचिकित्सावसरान् सहायकचिकित्सकेभ्यः एव प्रयच्छन् आसीत् सः । यदि कोऽपि संशयः पृछ्येत तर्हि अपि सश्रद्धं समाधानं न वदति स्म । प्रश्नमेव सम्यग् अनाकर्ण्य अननुगुणम् उत्तरं वदति स्म ।

कर्नल् कुमारप्पस्य अस्याः अन्यमनस्कतायाः अश्रद्धायाश्च दुष्टं कारणं केचन साङ्केतिकतया ध्वनयन्तः आसन् । आदौ डाक्टर् राघवः अपि तत्र विश्वासम् अकृत्वा तथा वदतः जनान् कठोरतया तर्जितवान् ।

सः च विषयः इत्थम् - वैद्यकीयकलाशालायाम् अधीत्य समुत्तीर्णा डाक्टर् रेवती इत्येका महिला गते वर्षे तस्मिन् चिकित्सालये वर्षावधिकं प्रशिक्षणं प्राप्तुं ‘हौस्-सर्जन्’रूपेण आगता आसीत् । सा देशसेवायाम् आसक्तिमतः, किन्तु दिवङ्गतस्य कस्यचित् पुत्री । कर्नल् कुमारप्पः तस्याम् अतितराम् अभिमानं प्रदर्शयति इति केचन ईर्ष्यालवः अपवादं प्रसारितवन्तः । एतद्विषये चिकित्सालयस्य अन्तः बहिश्च इङ्गितैः केचन संसूचयन्तः आसन् । ‘एतादृशाः व्यवहाराः यदा यदा श्रुतिपथम् आयान्ति तदा निस्सङ्कोचम् अस्मिन् देशे मनोमालिन्यवन्तः सदापि कस्यचित् विषये अपवदन्तः भवन्ति एव । निजहृदये विद्यमानं कालुष्यम् अन्येषु अध्यारोप्य प्रलपन्ति एते’ इति राघवः अपवदतां जनानाम् आस्यं पिदधाति स्म ।



**kathā**

**amarajīvanam (prathamaḥ bhāgaḥ)**

**(svātantryasaṅgrāmakālīnā kathā)**

**\* tamilmūlam - kalki.kṛṣṇamūrtiḥ**

**\* anu.- ma.jayarāmaḥ**

Email - jramanm@gmail.com

\[ajamerataḥ ‘bāmbe’nagaraṃ prati relayānena prasthitasya tasya yānaṃ ratalāmasthānake gamanam asthagayat . vicāraṇāt jñātaṃ yat mārgocchedasya samīkaraṇaṃ pracalati agre iti . prātaḥkālasya anantarameva railyānasya prasthānam iti jñātvā saḥ pratīkṣālayaṃ gatavān viśrāmārtham . tatra āgataḥ ḍā.rāghavaḥ svaprayāṇasya uddeśaṃ vivṛṇvan - ‘karnalkumārappaṃ mārayituṃ koṣe rivālvarśastraṃ saṃsthāpya aṭan asmi’ iti avadat . tataḥ tena svakathā api śrāvitā .\]

prākkathanam

barmāpradeśāt pratyāgamanasya anantaraṃ mama manaḥ śāntihīnaṃ sat vicalitam āsīt . ekatra sthiratayā avasthitiḥ dussādhyā āsīt . īdṛśyāḥ manaḥsthiteḥ kāraṇataḥ mayā deśāṭanam ārabdham . tacca deśāṭanam uttarabhārate eva pradhānatayā āsīt ityatra kāraṇam ekam āsīt .

śūrarājaputrāṇām atiśayitāḥ parākramāḥ yatra samabhavan tādṛśāni prācīnāni durgāṇi, śithilāni purātanāni purāṇi, tatraiva ca nirmitāni nūtanāni sundarāṇi pattanāni, teṣu ca pattaneṣu vismayapūrṇatvena khyātāni śṛṅgārarājabhavanāni ca dṛṣṭvā, paritaḥ aṭitvā ca nīrasatā yadā samutpannā tadā ante ajamerapradeśāt ‘bāmbe’nagaraṃ gantuṃ ciṭikā mayā krītā . ajamere ciṭikāvitārakaḥ karmacārī pūrvasūcanāṃ dattavān - ‘‘gamanamārge ratalāmasaṃsthāne kaścit kolāhalaḥ pravartate iti jñāyate . samaye relyānaṃ yātrāṃ pūrṇāṃ karoti ityatra na ko'pi niścayaḥ . ataḥ anyena mārgeṇa gamanaṃ varam’’ iti .

ahaṃ tam avadam - ‘‘mahodaya ! bahavaḥ kalahāḥ mayā dṛṣṭapūrvāḥ . cintā nāsti . ciṭikā pradīyatām’’ iti .

ajamerasthānake tatra tatra janāḥ sasambhramaṃ gaṇaśaḥ sametya yat bhāṣamāṇāḥ mayā dṛṣṭāḥ, tat kimartham iti uparyuktasya ciṭikāpradātuḥ pūrvasūcanāvacanāt mama spaṣṭam abhavat .

relyānaṃ yadā prasthitaṃ tadā tasmin asvābhāvikatayā sammardaḥ nyūnaḥ eva āsīt . yānam ārūḍheṣu bhāratīyāḥ sainikāḥ, āṅgleyāḥ ‘ṭāmmī’janāḥ (sainikāḥ) caiva ādhikyena āsan .

etāvanti dināni relsammardeṣu nitāntaṃ vyathitatvāt, sammardābhāvaḥ mayi mahāntam utsāham ajanayat . kenāpi anadhiṣṭhitāṃ kāñcit dvitīyaśreṇīkapeṭikām āruhya ahaṃ dvāram akīlayam . prayāṇārthaṃ dhṛtāni vastrāṇi parivartya kambalena ātmānaṃ samācchādya viśrāntatayā pādau prasārya sukhena śayitaṃ mayā . relyānaṃ prātiṣṭhata .

1. ratalāmasandhiḥ

nissvapnaḥ praśāntaḥ svāpaḥ cirāt mama na prāptaḥ āsīt . tathāpi dhāvataḥ relyānasya śabdaḥ, cakrāṇāṃ ravaḥ ca prāyaḥ māṃ svāpayanti sma . kiyatkālaṃ taddine mayā suptamiti na jñāyate . ghaṭitacarāṇāṃ jīvanaghaṭanānāṃ viṣaye svapnaṃ dṛṣṭvā āścaryam anubhūya udatiṣṭham . tadā mayā jñātaṃ - relyānaṃ na calati, tiṣṭhati iti . yatra yānaṃ tiṣṭhati tat na relsthānakam iti mama manasi kaścit bhāvaḥ utpannaḥ . yānasthānakaṃ cet tatratyāḥ kecana viśiṣṭāḥ śabdāḥ bhaveyuḥ eva nanu ! yāne sthānaṃ grahītuṃ dhāvatāṃ sañcāraḥ, ārohatām avarohatāṃ ca janānāṃ kolāhalaḥ, ‘garama cāy, garama dūdha’ iti uccaiḥ ghoṣaṇaṃ kurvatāṃ dhvaniḥ, bhāravāhakāṇāṃ mahān kalakalaḥ - ityādibhiḥ ūhituṃ śakyate yat relyānaṃ mahati laghuni vā sthānake tiṣṭhati iti . kintu atra tādṛśāḥ nisvanāḥ na santi . dūrāt sthānāt anirvacanīyāḥ śabdāḥ śrutipatham āgatāḥ . yānapeṭikāyāḥ vātāyanam udghāṭya, tena ca praviṣṭaṃ himaśītaṃ vāyum anabhilakṣya śiraḥ bahiḥ prasāritaṃ mayā . madīyaṃ śiraḥ iva bahūni śirāṃsi yānāt bahiḥ prasāritāni āsan . kecana yānād avatīrya yānasya pārśve calantaḥ āsan . kiñcid agre ekaṃ pattanaṃ vidyate iti ūhituṃ śakyam āsīt . yataḥ pattanasya gṛhāṇi tatra tatra prakāśaṃ prasārayanti sma . yatra pattanaṃ dṛśyate sma tataḥ ḍham ḍham iti śataghnyāḥ (gan) golikānāṃ sphoṭanasya śabdaḥ nissarati sma . agrimapeṭikāyāḥ śiraḥ bahiḥ prasāritavantaṃ dṛṣṭvā aham apṛccham - ‘‘mahāśaya ! kaḥ viśeṣaḥ ? yānaṃ kutra āgatam asti ?’’ iti .

“ratalāmasthānakam āsannam asti . pattane kaścit kalahaḥ pravartate iti bhāti’’ iti avadat saḥ .

‘ajamerasthānake ciṭikāvitārakeṇa yad uktaṃ tat satyameva’ iti aham acintayam . keṣucideva nimeṣeṣu yānaniyantrakasya (gārḍ) sīṭikāravaḥ śrutaḥ . yānaṃ prātiṣṭhata . mandaṃ sarpat yānaṃ saṅketastambhakam atītya ratalāmasthānakaṃ praviśya atiṣṭhat . yānāt sainikaprabhṛtayaḥ sarabhasam avatīrṇāḥ . plāṭphārm-pradeśe tatra tatra janāḥ gaṇaśaḥ sametya bhāṣamāṇāḥ āsan .

tatra gacchantaṃ kañcit relyānasya adhikāriṇam avarudhya aham apṛccham - ‘‘mahāśaya ! kaḥ viśeṣaḥ ? relyānam itaḥ agre gacched uta na ?’’ iti .

mahyam uttaraṃ dātuṃ vadane vidyamānaṃ ‘sigareṭ’ apasāraṇīyam uta na iti kiñcit vicintya, tataḥ ca vinirṇīya - ‘‘itaḥ kiñciddūre relmārgaḥ ucchinnaḥ kṛtaḥ . tasya samīkaraṇaṃ kurvantaḥ santi karmacāriṇaḥ . itaḥ paraṃ prabhāte eva yānasya prasthānaṃ bhavitum arhati’’ iti avadat .

jhaṭiti mayā śayyā puṭīkṛtā . nivāritam aupacārikaṃ vastraṃ punaḥ dhṛtam . kaṣṭena bhāravahanakarmiṇam ekaṃ gṛhītvā mama peṭikā, śayyā ca vāhitā . relamārgāṇām upari gamanāya nirmitaṃ setum upayujya prathamaprasthānavedikāsthaṃ (plāṭphārm) pratīkṣāprakoṣṭhaṃ prāpnavam . pratīkṣāprakoṣṭhasya dīpaḥ na ajvalat . bahiḥ prasthānavedikātaḥ (plāṭphārm) mandaḥ prakāśaḥ prasṛtaḥ . ādau prakoṣṭhaḥ nirjanaḥ iti abhāt . paritaḥ kiñcit samyag vīkṣaṇe kṛte sati tat bhānaṃ doṣāya iti avagataṃ mayā . bhitteḥ pārśve sthite vetasanirmite mañce kaścit manuṣyaḥ śayānaḥ lakṣitaḥ mayā . tasya mukhaṃ bhittyunmukham āsīd ityataḥ saḥ kaḥ, kīdṛśaḥ ityādikaṃ nirṇetuṃ na śakyam āsīt .

vartulākārikā ekā utpīṭhikā, tām ubhayataḥ dvau āsandau ca āstām . ‘vastūni adhaḥ sthāpyantām’ iti taṃ bhāravahanakarmiṇam uktvā aham ekasmin āsande upāviśam . ‘punaḥ relyānasya prasthānasamaye aham avismṛtya sūcanīyaḥ’ iti taṃ bhāravahanakarmiṇam avadam . tasya gamanāt paraṃ kiñcitkālaṃ yāvat utpīṭhikāyām hastam avalambya upaviṣṭaṃ mayā . mama janma, pālanam, mayā prāptāḥ jīvanānubhavāḥ ityādīnāṃ viṣaye viprakīrṇāḥ cittavṛttayaḥ āvirbhūya tirobhavantyaḥ āsan . evam uttarabhārate anirjñāte relsthānake ekasmin madhyarātre ekākitayā mayā upaviśyate iti kenāpi yadi catuḥpañcabhyaḥ varṣebhyaḥ pūrvaṃ kathitaṃ syāt, tarhi tasmai unmattaḥ iti birudam adāsyam .

‘kimidaṃ nirarthakaṃ kāryam ? mama jīvanam api evameva nirarthakaṃ kiṃ bhaviṣyati ?’ - sakṛt cintanam āgatam .

ṭap ṭap ṭappār iti punarapi śataghnīnāṃ (gan) sphoṭanasya śabdaḥ śrutaḥ . bhitteḥ samīpe śayānaḥ manuṣyaḥ ekavāraṃ parāvṛtya suptavān . punarapi tasya mukhaṃ bhittyunmukhaṃ jātam .

2. jaya hind

mama nayane api kiñcit śrānte jāte . ‘śayyāṃ bhūmau prasārya svapimi’ iti vicintya āsande upaviśyaiva śiraḥ avanamayya puṭīkṛtaśayyāyāḥ granthiḥ visrasyamānā āsīt mayā . tāvatā prakoṣṭhaṃ praviśan kaścit mayā lakṣitaḥ . avanatasthitau eva nayanāñcalena vilokitaṃ mayā . tāvadeva; mama hastayoḥ bhṛśaṃ kampanam ārabdham . mama śayyā yayā carmapaṭṭikayā grathitā āsīt tāṃ visrastāṃ kartumeva na aśaknavam . sudūre yaḥ śataghnīsphoṭaḥ śrutaḥ, saḥ adhunā mama hṛdaye eva jāyamānaḥ asti iti bhāvaḥ prāptaḥ mayā . jhaṭiti mahatā prayatnena dhṛtiṃ kṛtvā aham ṛjutayā upāviśam . antaḥ praviṣṭaḥ saḥ manuṣyaḥ bhitteḥ nikaṭe peṭikāṃ śayyāgrathanaṃ ca saṃsthāpya mama purataḥ sthitāyāḥ vartulākārikāyāḥ utpīṭhikāyāḥ samīpe āsande upaviṣṭaḥ .

ādau saḥ māṃ na dṛṣṭavān . pratīkṣāprakoṣṭhasya praveśadvārasya dvārā prasthānavedikāmeva (plāṭphārma) paśyan āsīt saḥ . saḥ mayā ananyadṛṣṭikatayā dṛśyate sma ityataḥ prāyaḥ kiñcitkālānantaraṃ saḥ maddiśi dṛṣṭi prasāritavān . ādau saḥ aśraddhayā dṛṣṭavān, tataḥ sāvadhānaṃ dṛṣṭavān .

“jaya hind’’ iti uktavān saḥ .

saḥ dhvaniḥ, te śabdāḥ ca mama hṛdaye antarnihitān nānāvidhān bhāvān samudgatān akurvan . mahatā prayatnena prodgacchataḥ tān mānasān bhāvān, nirgantuṃ siddhān aśrukaṇān ca prayatnena nigṛhya sagadgadam ahamapi abhyanandam - ‘jaya hind’ iti .

“bhavān tamilbhāṣī janaḥ iti bhāti’’ iti saḥ kathitavān .

“ām’’ - mayā kathitam .

“āvāṃ kutrāpi amilāva kim ? bhavataḥ mukhaṃ dṛṣṭapūrvam iti bhāti . kintu kutra dṛṣṭamiti na smṛtipatham āgacchati’’ iti avadat saḥ .

‘saḥ kimarthaṃ mām abhijñātuṃ na śaknoti ityasya pramukhaṃ kāraṇaṃ - tatratyaḥ mandaprakāśaḥ . tena saha kāraṇāntaram api asti’ iti ahaṃ jānāmi sma . sambhāṣaṇasya diśaṃ parivartayitum icchan aham avadam - ‘‘barmāpradeśe malāyapradeśe vā dṛṣṭaṃ syāt . teṣu vaiklavyapūrṇeṣu dineṣu dṛṣṭeṣu naikasahasravadaneṣu kim iti smartuṃ śakyam ?’’ iti uktvā, agre tasmai sambhāṣaṇārtham avasaram adattvā apṛccham - ‘‘asmāt andhakārāvṛtāt relsthānakāt kadā relyānaṃ pratiṣṭheta iti jñāyeta kim ?’’ iti .

“tadeva khalu na jñāyate !! bhavatā kutra gantavyam ?’’ - tena pṛṣṭam .

“ahaṃ bambainagaraṃ gacchāmi ....’’

“mayā dehalīnagaraṃ gantavyam .”

“dehalīṃ prati ? bhavān raktadurge (lāla kilā) pravṛtte nyāyavicāraṇe....’’ iti ardhoktim uktvā mayā tadīyaṃ mukhaṃ dṛṣṭam .

‘‘na hi . na hi . ahaṃ raktadurgasya bandhakaḥ na . ahaṃ sākṣāt barmāpradeśāt āgataḥ . raktadurgāt muktam ekam anviṣyan ahaṃ bambainagaraṃ gatavān . tāvatā jñātaṃ yat saḥ bambaitaḥ prasthitaḥ iti .... mejar janaral kumārappaḥ jñāyate kiṃ bhavatā ?’’ iti tena pṛṣṭam .

“kumārappaṃ ko vā na jānīyāt ? netājīvaryāt anantaram ai.en.e.yoddhṝṇāṃ śraddhāpātrabhūtaḥ mahāpuruṣaḥ khalu saḥ !’’

“ām . taṃ mahāpuruṣam eva anviṣyan gacchāmi . kimartham iti kiṃ bhavatā jñāyate ?’’

“na jānāmi’’ iti savicikitsaṃ mayā kathitam .

saḥ svasya ūrukasya koṣe hastaṃ praveśya rivālvarśastram ekaṃ svīkṛtya mama mukhasya purataḥ gṛhītavān .

“atra ṣaḍ golikāḥ santi . etāsu ṣaṭsu pañca golikāḥ tu kumārappasya hṛdayaṃ praveśayitum eva . ekam, dve, trīṇi...’’ hṛdaye tadānīṃ sodvegam samutthitān utkallolān cittavṛttitaraṅgān nigṛhya - ‘‘etat kiṃ bhāṣate bhavān ? kṛpayā rivālvarśastraṃ koṣe sthāpyatām’’ iti avadam .

saḥ tathaiva kṛtavān . tataḥ kiñcitkālaṃ yāvat saḥ karatalābhyāṃ svamukhaṃ samācchāditavān āsīt .

“bhavān kayācit mānasikyā vyathayā bhṛśaṃ pīḍitaḥ iti bhāti . vaktum arhaṃ cet māṃ vadatu bhavān’’ iti avadam .

mukham ācchādayat karatalam apasārya - ‘‘idaṃ prayāṇam avaruddham ityataḥ mama manaḥ śithilaṃ jātam . kṛpayā kṣantavyaḥ aham’’ iti avadat saḥ .

“relyānam adya na pratiṣṭheta . āvayoḥ nidrāpi nāsti . bhavān svīyān anubhavān vadet cet tataḥ param ahaṃ mama kathāṃ vadeyam . itaḥ rātrau kālakṣepaḥ bhavitum arhati’’ iti uktaṃ mayā .

“bhavān api ai.en.e.sahodaraḥ . tadapi tamilnāḍupradeśīyaḥ . bhavataḥ ṛte anyasya kasya samīpe kathayeyam ? kintu kathāṃ kutaḥ ārabhe ityeva cintayan asmi .......

“svantatratāsainye svasya samāveśāt ārabdhuṃ śakyaṃ khalu’’ iti aham akathayam .

“na hi na hi ! kathā yadi vaktavyā tarhi ārambhataḥ kathanameva ucitam’’ iti uktvā bhitteḥ samīpe mañce śayānaṃ manuṣyaṃ dṛṣṭavān saḥ .

“saḥ gāḍhanidrāyām asti . kiñca, saḥ uttarabhāratīyaḥ ityapi bhāti . āvābhyāṃ tamilbhāṣayā vyavahriyate cet saḥ kiṃ jānīyāt ?’’ - mayā uktam .

ito'pi anunayanasya anantaraṃ saḥ nijakathāṃ vaktum ārabdhavān .

3. karnal kumārappaḥ

kathāyāḥ nāyakaḥ ḍā. rāghavaḥ . saḥ śrīmatāṃ kuṭumbe jātaḥ . tasya pitā api prasiddhaḥ vaidyaḥ . svayamiva nijaḥ putraḥ api prasiddhaḥ vaidyaḥ bhaved iti pituḥ icchā āsīt . pituḥ icchā paripūraṇīyā iti putrasya api prabalā icchā āsīt eva . saḥ vaidyakīye vidyālaye paṭhitvā viśiṣṭaśreṇyām uttīrṇaḥ . svasya sahāyakaḥ bhūtvā putraḥ kāryaṃ (prākṭīs) kuryāt iti pitrā apekṣā kṛtā . kintu vaidyakīyasya śāstrasya viṣaye putrasya yaḥ mahān abhimānaḥ, saḥ tatra antarāyaḥ jātaḥ .

“asmākaṃ meḍikalkalāśālāyāṃ yad idānīṃ pāṭhyate tat daśavarṣapurātanaṃ paryuṣitam . gateṣu daśasu varṣeṣu pāścāttyāḥ vaidyakīyaśāstre niṣṇātāḥ santaḥ adbhutān viṣayān āviṣkṛtavantaḥ santi . aham amerikādeśaṃ gatvā tatsarvaṃ samyak adhītya āgamiṣyāmi’’ iti uktavān putraḥ . tataḥ tena amerikāṃ prati gatam .

rāghavaḥ amerikātaḥ pratyāgatya api pituḥ manorathaṃ saphalaṃ na kṛtavān . saḥ mahati sarvakārīye cikitsālaye sahāyakaśastracikitsakatvena (sarjan) kāryam ārabdhavān . tathā kāryakaraṇena eva nijaṃ vaidyakīyaṃ jñānaṃ vistāritaṃ sat paripūrṇatām upaiti iti saḥ kathitavān .

putrasya uddeśyaṃ vijñāya pitā sābhimānaḥ abhavat . ‘eṣaḥ kevalaṃ dhanasampādanāya vaidyakīyaṃ śāstraṃ na prāviśat . vaidyakīyaṃ śāstraṃ prati viśiṣṭaṃ yogadānaṃ dattvā mānavasamājāya hitaṃ kartum udyuktaḥ’ iti vinirṇīya pitā putrasya uddeśānāṃ kṛte svasammatiṃ prādāt . sammatiṃ pradāya saḥ acirādeva yatra cikitsā eva na apekṣitā tādṛśaṃ svargalokam ārūḍhavān .

pituḥ aurdhvadaihikakriyāḥ kartumapi samayaḥ yathā na prāpyeta tathā rāghavaḥ vaidyaśāstrasya bodhavikāse nimagnaḥ āsīt . cikitsālaye saḥ yasmin pravibhāge kāryarataḥ, tasya vibhāgasya adhyakṣaḥ āsīt karnal kumārappaḥ .

saḥ ai.em.es.vargīyaḥ . gate yuddhe (prathamaviśvayuddhe) raṇaraṅgaṃ praviśya pratyāgataḥ saḥ . tadanantaraṃ yuroppradeśe viyannānagare, barlinnagare ca kiñcit kālam uṣitvā prasiddhacikitsālayeṣu svīyaṃ vaidyakīyaṃ jñānaṃ vikāsya pratyāgataḥ āsīt saḥ . ataḥ vaidyakīye kṣetre saḥ khyātanāmā jātaḥ . ‘yamadharmasya śastrakriyā karaṇīyā bhavet cet yamaḥ api karnal kumārappam upasarpet eva’ iti vadanti sma janāḥ .

tādṛśasya ādhīnye kāryakaraṇena svasya vaidyakīyaṃ jñānamapi vikasitaṃ kartuṃ śakyate iti ḍākṭar rāghavaḥ cintitavān . kintu etasmin viṣaye saḥ śīghrameva hatāśaḥ jātaḥ . ḍākṭar kumārappaḥ śalyacikitsāyām atyantaṃ nipuṇaḥ syāt . kintu cikitsāśāstre tāvatī śraddhā tasya nāstīti bhāti sma . yato hi bahūn mukhyān śalyacikitsāvasarān sahāyakacikitsakebhyaḥ eva prayacchan āsīt saḥ . yadi ko'pi saṃśayaḥ pṛchyeta tarhi api saśraddhaṃ samādhānaṃ na vadati sma . praśnameva samyag anākarṇya ananuguṇam uttaraṃ vadati sma .

karnal kumārappasya asyāḥ anyamanaskatāyāḥ aśraddhāyāśca duṣṭaṃ kāraṇaṃ kecana sāṅketikatayā dhvanayantaḥ āsan . ādau ḍākṭar rāghavaḥ api tatra viśvāsam akṛtvā tathā vadataḥ janān kaṭhoratayā tarjitavān .

saḥ ca viṣayaḥ ittham - vaidyakīyakalāśālāyām adhītya samuttīrṇā ḍākṭar revatī ityekā mahilā gate varṣe tasmin cikitsālaye varṣāvadhikaṃ praśikṣaṇaṃ prāptuṃ ‘haus-sarjan’rūpeṇa āgatā āsīt . sā deśasevāyām āsaktimataḥ, kintu divaṅgatasya kasyacit putrī . karnal kumārappaḥ tasyām atitarām abhimānaṃ pradarśayati iti kecana īrṣyālavaḥ apavādaṃ prasāritavantaḥ . etadviṣaye cikitsālayasya antaḥ bahiśca iṅgitaiḥ kecana saṃsūcayantaḥ āsan . ‘etādṛśāḥ vyavahārāḥ yadā yadā śrutipatham āyānti tadā nissaṅkocam asmin deśe manomālinyavantaḥ sadāpi kasyacit viṣaye apavadantaḥ bhavanti eva . nijahṛdaye vidyamānaṃ kāluṣyam anyeṣu adhyāropya pralapanti ete’ iti rāghavaḥ apavadatāṃ janānām āsyaṃ pidadhāti sma .
