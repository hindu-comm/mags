+++
title = "16 संवादः चिदानन्दः संवादः जीवनस्"

+++
**संवादः**

चिदानन्दः

संवादः जीवनस्य प्रमुखम् अङ्गम् । अन्यस्य अभिप्रायस्य अवगमनाय, स्वस्य आशयस्य स्पष्टीकरणाय च आश्रीयमाणः उपायः एव संवादः नाम । यस्य जीवने संवादस्य उपयोगः क्षीणः, तस्य जीवने सम्बन्धाः उत्तमाः न भवेयुः । उत्तमस्य सम्बन्धस्य मूलाधारः भवति संवादः । तादृशं संवादम् अधिकृत्य उपस्थाप्यन्ते केचन बिन्दवः अत्र ।

- संवादः किञ्चन श्रेष्ठं तत्त्वम् ।

- संवादेन सम्बन्धाः रक्षिताः दृढाः च भवन्ति ।

- संवादाभावे तु उत्तमाः अपि सम्बन्धाः पूर्णतया नश्येयुः ।

- सहेतुकाः निर्हेतुकाः वा संवादाः तु अवश्यं स्युः ।

- क्वचित् अनपेक्षिततया भासमानाः संवादाः अपि भविष्यत्काले कदाचित् महान्तं लाभं दद्युः ।

- अनिष्टः कश्चन संवादः कस्मैचित् जनाय धैर्यं दद्यात् कदाचित् ।

- मया एव किमर्थं भाषणीयम् ? इत्ययं प्रश्नः संवादनाशकः ।

- यः सर्वदा संवादस्य आरम्भं करोति सः सुखातिशयं प्राप्नोति ।

- धैर्याभावे, दोषे आचरिते, कोपे प्रवृद्धे वा कश्चन संवादस्य आरम्भं कर्तुं सङ्कोचम् अनुभवेत् । तदा अस्माभिः स्वयम् अग्रेसरत्वम् ऊढ्वा संवादस्य आरम्भः करणीयः । तदीयः मनोभारः न्यूनः भवेत् अनेन ।![](magazine_images/img-1664544683Samvada.jpg)

- नियतसंवादेन वक्तुः आशयः यथावत् स्वीक्रियेत श्रोत्रा । किन्तु नित्यसंवादे खण्डिते जाते प्रायः विपरीततया अपि स्वीकृतः भवेत् वक्तुः आशयः ।

- अनुक्तग्राहिता इत्यस्य भावात्मकं रूपं संवादेन अनुभूयेत । श्रोता शब्दमात्रेण वक्तुः आशयम् अवगच्छेत् । किन्तु संवादे असति यत् वक्तुः मनसि अपि नास्ति तदपि (विचित्रम् अभावात्मकं वा) गृह्येत श्रोत्रा ।

- संवादेन अन्यदीयं यथा तथा स्वीयम् अपि अन्तरङ्गं स्फुटं भवति ।

- नाटकीयः कृत्रिमः च संवादः चिरजीवी न भवति ।

- हसन्मुखेन कृतः कश्चन हृद्यः संवादः वातावरणम् एव मोदमयं कुर्यात् ।

- यः संवादशीलः स्यात् सः सर्वेषां प्रीतिपात्रं भवेत् ।

- संवादेन मानसिकं, बौद्धिकं, कौटुम्बिकं, सामाजिकं, राष्ट्रियम्, अन्ताराष्ट्रीयं च आरोग्यं सुष्ठु तिष्ठेत् ।

- संवादेन मनसः उद्घाटनार्थं किञ्चन साधिकारस्थानं प्राप्यते । तत् यस्य जीवने नास्ति सः प्रतिदिनम् अपूर्णतां काञ्चित् अनुभवेत् आजीवनम् ।

- संवादस्य अभावे एकान्तः उन्मत्तता चापि प्राप्येत बहुभिः ।

- ‘यदि संवादः अभविष्यत् तर्हि....’ इति वक्तुं कोऽपि अवसरः यथा न आगच्छेत् तथा अस्माभिः संवादकर्तृभिः भाव्यम् आदौ एव ।

- ‘अनेन एव संवादः परित्यक्तः’ इति आक्षेपः यस्य विषये श्रूयेत सः नूनं दुर्दैवी, परिष्कारार्हः च ।

- संवादे सात्त्विकता, सरलता, निर्व्याजता, स्वार्थरहितता इत्यादयः स्युः चेत् तस्य संवादस्य मौल्यं वर्धेत एव । किन्तु तदभावे अपि संवादः तु संवादः एव ।

- संवादः कदा करणीयः इत्यस्य उत्तरम् - ‘अधुना एव’ इति एकमेव ।

- प्रवासे क्वचित् आरब्धः संवादः जीवनान्तं यावत् परिरक्षितः इति श्रवणेन संवादस्य महिमा अवगम्येत ।

- उत्साहयुक्ते तारुण्ये यथा तथा जर्जरवार्धक्ये अपि संवादः आधारत्वेन तिष्ठेत् ।

- शत्रुभिः, प्राणिभिः, प्रकृत्या, आत्मना, ईश्वरेण सह चेति संवादाः भवन्ति अनेकप्रकारकाः ।

- सोऽयं वादनिवारकः संवादः सर्वैः आदरणीयः आश्रयणीयः च ।

- सुसंवादेन एव मुखस्य सुमुखत्वं सेत्स्यति नूनम् ।

- एतत् लेखनं न उपदेशार्थम् । अपि तु मया अपि करणीयेषु कार्येषु अन्यतमत्वम् आवहत् किञ्चन तत्त्वम् एतत् ।



**saṃvādaḥ**

**•cidānandaḥ**

saṃvādaḥ jīvanasya pramukham aṅgam . anyasya abhiprāyasya avagamanāya, svasya āśayasya spaṣṭīkaraṇāya ca āśrīyamāṇaḥ upāyaḥ eva saṃvādaḥ nāma . yasya jīvane saṃvādasya upayogaḥ kṣīṇaḥ, tasya jīvane sambandhāḥ uttamāḥ na bhaveyuḥ . uttamasya sambandhasya mūlādhāraḥ bhavati saṃvādaḥ . tādṛśaṃ saṃvādam adhikṛtya upasthāpyante kecana bindavaḥ atra .

- saṃvādaḥ kiñcana śreṣṭhaṃ tattvam .

- saṃvādena sambandhāḥ rakṣitāḥ dṛḍhāḥ ca bhavanti .

- saṃvādābhāve tu uttamāḥ api sambandhāḥ pūrṇatayā naśyeyuḥ .

- sahetukāḥ nirhetukāḥ vā saṃvādāḥ tu avaśyaṃ syuḥ .

- kvacit anapekṣitatayā bhāsamānāḥ saṃvādāḥ api bhaviṣyatkāle kadācit mahāntaṃ lābhaṃ dadyuḥ .

- aniṣṭaḥ kaścana saṃvādaḥ kasmaicit janāya dhairyaṃ dadyāt kadācit .

- mayā eva kimarthaṃ bhāṣaṇīyam ? ityayaṃ praśnaḥ saṃvādanāśakaḥ .

- yaḥ sarvadā saṃvādasya ārambhaṃ karoti saḥ sukhātiśayaṃ prāpnoti .

- dhairyābhāve, doṣe ācarite, kope pravṛddhe vā kaścana saṃvādasya ārambhaṃ kartuṃ saṅkocam anubhavet . tadā asmābhiḥ svayam agresaratvam ūḍhvā saṃvādasya ārambhaḥ karaṇīyaḥ . tadīyaḥ manobhāraḥ nyūnaḥ bhavet anena .

- niyatasaṃvādena vaktuḥ āśayaḥ yathāvat svīkriyeta śrotrā . kintu nityasaṃvāde khaṇḍite jāte prāyaḥ viparītatayā api svīkṛtaḥ bhavet vaktuḥ āśayaḥ .

- anuktagrāhitā ityasya bhāvātmakaṃ rūpaṃ saṃvādena anubhūyeta . śrotā śabdamātreṇa vaktuḥ āśayam avagacchet . kintu saṃvāde asati yat vaktuḥ manasi api nāsti tadapi (vicitram abhāvātmakaṃ vā) gṛhyeta śrotrā .

- saṃvādena anyadīyaṃ yathā tathā svīyam api antaraṅgaṃ sphuṭaṃ bhavati .

- nāṭakīyaḥ kṛtrimaḥ ca saṃvādaḥ cirajīvī na bhavati .

- hasanmukhena kṛtaḥ kaścana hṛdyaḥ saṃvādaḥ vātāvaraṇam eva modamayaṃ kuryāt .

- yaḥ saṃvādaśīlaḥ syāt saḥ sarveṣāṃ prītipātraṃ bhavet .

- saṃvādena mānasikaṃ, bauddhikaṃ, kauṭumbikaṃ, sāmājikaṃ, rāṣṭriyam, antārāṣṭrīyaṃ ca ārogyaṃ suṣṭhu tiṣṭhet .

- saṃvādena manasaḥ udghāṭanārthaṃ kiñcana sādhikārasthānaṃ prāpyate . tat yasya jīvane nāsti saḥ pratidinam apūrṇatāṃ kāñcit anubhavet ājīvanam .

- saṃvādasya abhāve ekāntaḥ unmattatā cāpi prāpyeta bahubhiḥ .

- ‘yadi saṃvādaḥ abhaviṣyat tarhi....’ iti vaktuṃ ko'pi avasaraḥ yathā na āgacchet tathā asmābhiḥ saṃvādakartṛbhiḥ bhāvyam ādau eva .

- ‘anena eva saṃvādaḥ parityaktaḥ’ iti ākṣepaḥ yasya viṣaye śrūyeta saḥ nūnaṃ durdaivī, pariṣkārārhaḥ ca .

- saṃvāde sāttvikatā, saralatā, nirvyājatā, svārtharahitatā ityādayaḥ syuḥ cet tasya saṃvādasya maulyaṃ vardheta eva . kintu tadabhāve api saṃvādaḥ tu saṃvādaḥ eva .

- saṃvādaḥ kadā karaṇīyaḥ ityasya uttaram - ‘adhunā eva’ iti ekameva .

- pravāse kvacit ārabdhaḥ saṃvādaḥ jīvanāntaṃ yāvat parirakṣitaḥ iti śravaṇena saṃvādasya mahimā avagamyeta .

- utsāhayukte tāruṇye yathā tathā jarjaravārdhakye api saṃvādaḥ ādhāratvena tiṣṭhet .

- śatrubhiḥ, prāṇibhiḥ, prakṛtyā, ātmanā, īśvareṇa saha ceti saṃvādāḥ bhavanti anekaprakārakāḥ .

- so'yaṃ vādanivārakaḥ saṃvādaḥ sarvaiḥ ādaraṇīyaḥ āśrayaṇīyaḥ ca .

- susaṃvādena eva mukhasya sumukhatvaṃ setsyati nūnam .

- etat lekhanaṃ na upadeśārtham . api tu mayā api karaṇīyeṣu kāryeṣu anyatamatvam āvahat kiñcana tattvam etat .
