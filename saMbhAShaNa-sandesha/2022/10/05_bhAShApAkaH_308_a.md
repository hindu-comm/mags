+++
title = "05 भाषापाकः – ३०८ अवतरः अवतारः च "

+++
**भाषापाकः – ३०८**

**अवतरः अवतारः च**

** \* माणवकः**

शिष्यः - श्रीमन् ! अवतारविषये जिज्ञासा मम ।...

आचार्यः - विष्णोः दश अवताराः प्रसिद्धाः । अवताराः तु असङ्ख्येयाः ।...

शि - मम तु जिज्ञासा - ‘अवतार’शब्दविषये । किं सः असाधुः ?

आ - अर्थं पुरस्कृत्य साध्वसाधुनिर्णयः खलु करणीयः ? अवोपसर्गयुक्तस्य प्लवनतरणार्थकस्य तॄधातोः भावे घञपवादतया अप्प्रत्ययः विधीयते - ‘ऋॄदोरप्’ (3.3.56) इति सूत्रेण । तस्मात् ‘अवतरः’ इत्यस्य रूपस्य सिद्धिः । घञः अपवादत्वेन विहितत्वात् भावार्थे घञन्तं रूपम् (अवतारः इति रूपम्) न भवति ।

शि - ‘अवतारः’ इति रूपं किम् असाधु ?

आ - घञर्थे तत् रूपं न भवति इत्येतावत् एव उक्तं मया, न तु तत् रूपमेव असाधु इति । विषयेऽस्मिन्  वामनः वदति - ‘अवतरापचायशब्दयोः दीर्घह्रस्वव्यत्यासो बालानाम्’ (5.2.40) इति । तस्य  सूत्रस्य (वामनसूत्रम् एतत्, न तु अष्टाध्यायीसूत्रम्) आशयः तु - ‘साध्वसाधुविवेकरहिताः जनाः ‘अवतरः’ इत्यत्र दीर्घम् ‘अपचायः’ इत्यत्र ह्रस्वं च कुर्वन्ति भ्रमवशात्’ इति । अपचायशब्दः नात्र प्रकृतः इत्यतः स च अंशः न विस्तार्यते अत्र । ‘अवतर’विषये मया पूर्वम् उक्तम् एव ।

शि - ‘अवतारः’ इत्यस्य शिष्टप्रयोगाः न सन्ति किम् ?

आ - कुतो न ? केचन यथा -

 - गतो वदान्यान्तरमित्ययं मे मा भूत् परीवादनवावतारः । - (रघु.5.24)

 - धर्मार्थकाममोक्षाणाम् अवतार इवाङ्गवान् । - (रघु.10.84)

 - रुद्धे गजेन सरितः सरुषावतारे रिक्तोदपात्रकरमास्त चिरं जलौघः । - (माघ.5.33)

- अगच्छदंशेन गुणाभिलाषिणी नवावतारं कमलादिवोत्पलम् । - (रघु.)

 - भूमेर्भारावताराय ब्रह्मणा प्रार्थितः पुरा । - (अध्यात्मरामायणे)

शि - एवं तर्हि तस्य साधुता कथम् उच्यते ?

आ - ‘अवे तॄस्त्रोर्घञ्’ (3.3.120) (अवे उपपदे तरतेः स्तृणातेः च धातोः करणाधिकरणयोः संज्ञायां घञ्प्रत्ययो भवति) इति सूत्रेण करणे अधिकरणे च अर्थे घञ् विधीयते । अवतीर्यते
 अनेन, अवतीर्यते अत्र इति वा अर्थे घञ् । तस्मात् ‘अवतारः’ इत्यस्य सिद्धिः । दुर्घटवृत्तौ अपि एषा एव युक्तिः दर्शिता । ‘मा भूत्परीवादनवावतारः’ इत्यस्य विवरणावसरे हेमाद्रिः लिखति - ‘मार्गपरत्वेनात्र निर्वाहः’ इति । कोषप्रामाण्यं यथा - ‘अवतारोऽवतरणे पुष्करिण्यादितीर्थयोः’ इति मेदिनी ।

शि - स च घञ् संज्ञायाम् एव ननु ?

आ - आम् । काशिकायाम् उच्यते - ‘प्रायानुवृत्तेः असंज्ञायामपि भवति’ इति । सूत्रे ‘प्रायः’ इति शब्दम् अनुवृत्य संज्ञाभिन्ने स्थले अपि घञ्प्रत्ययः भवति इति उक्त्वा असंज्ञास्थले अपि तस्य प्रयोगः समर्थ्यते शिष्टैः ।
