+++
title = "17 पिष्टं समाप्तम् * हरिकृष्णन्, "

+++
**पिष्टं समाप्तम्**

**\* हरिकृष्णन्, Email - harikrishnanskt@gmail.com**

रे मित्र ! मन्दिरं गच्छाम किम् ?’’ इति अपृच्छत् मम मित्रम् । तिरुपतिनगरात् नातिदूरे सुन्दरे ग्रामप्रदेशे विद्यते अप्पलायगुण्टानामकं मन्दिरम् । ‘नगरवातावरणात् ईषद् मुक्तिः भवतु’ इति धिया अहम् अपि तं प्रस्तावम् अङ्गीकृतवान् ।

वयं पञ्च सुहृदः अग्रिमे दिने प्रातः एव मन्दिरं प्रति प्रस्थितवन्तः । लोकयानेन आसीत् प्रयाणम् । सुन्दरं वातावरणं, सुन्दरः निसर्गः च । सर्वेषाम् अस्माकं महान् उत्साहः ।

यानं मन्दिरप्रान्तं प्राप्नोत् । सर्वे वयं पादाभ्यां मन्दिरदिशि चल![](magazine_images/img-1664545077Smaram.jpg)नम् आरब्धवन्तः । तावता पार्श्वे किञ्चन उपाहारगृहं दृष्टम् । चुल्लिकायाम् इड्डलिकायाः पात्रम् अदृश्यत । नारिकेलोपसेचनस्य सुगन्धः आघ्रातः । तेन सुगन्धेन आकृष्टाः वयं त्वरया देवदर्शनं कृत्वा शीघ्रातिशीघ्रम् उपाहारगृहं प्राप्तवन्तः ।

महता उत्साहेन उपविष्टवताम् अस्माकं पुरतः कुसुमम् इव मृदुलाः बाष्पम् उद्वहन्त्यः इड्डलिकाः नारिकेलोपसेचनेन सह आगताः । वृकोदराः वयं तु अनुस्यूततया भुक्तवन्तः । सा च आपणस्वामिनी आनन्देन परिवेषणम् अकरोत् । महान् कालः गतः । वयं महत्या श्रद्धया खादनकर्मणि व्यग्राः आस्म ।

मम स्थालिकायां स्थिताः इड्डलिकाः यदा समाप्ताः तदा अहम् अवदम् - ‘‘अम्ब ! इड्डलिकाः आनीयन्ताम्’’ इति ।

सा तु खिन्ना भूत्वा - ‘‘वत्स ! अन्यथा न चिन्तय । पिष्टं समाप्तम्’’ इति उक्तवती ।

‘अहो, कियत् भुक्तवन्तः स्याम वयम् !!’ इति चिन्तयद्भिः अस्माभिः महत् आश्चर्यम् अनुभूतम् ।

‘‘अस्तु नाम’’ इति उक्त्वा वयं हस्तक्षालनानन्तरं धनं दत्त्वा आपणात् निर्गन्तुम् उद्यताः ।

तावता सा आपणस्वामिनी माम् उपेत्य एकां लघुचिटिकां दत्त्वा उक्तवती - ‘‘रे वत्स ! एषा मम दूरवाणीसङ्ख्या । अग्रिमे पर्याये आगमनात् पूर्वं कृपया मां सूचयन्तु भवन्तः । अहम् अधिकं पिष्टं स्थापयिष्यामि’’ इति ।

एतावत्सु जनेषु सत्सु अपि सा मह्यमेव तां चिटिकां दत्तवती यत् ततः मम लज्जा, मन्मित्राणां सन्तोषः च । मम आकारं दृष्ट्वा एव मम अधिकखादनम् अभ्यूह्य उपहसितवतां मित्राणां मुखम् अपश्यन् एव अहं चिटिकां कोशे संस्थाप्य यानदिशि वेगेन चलितवान् ।

**smāraṃ smāram**

**piṣṭaṃ samāptam**

**\* harikṛṣṇan, Email - harikrishnanskt@gmail.com**

re mitra ! mandiraṃ gacchāma kim ?’’ iti apṛcchat mama mitram . tirupatinagarāt nātidūre sundare grāmapradeśe vidyate appalāyaguṇṭānāmakaṃ mandiram . ‘nagaravātāvaraṇāt īṣad muktiḥ bhavatu’ iti dhiyā aham api taṃ prastāvam aṅgīkṛtavān .

vayaṃ pañca suhṛdaḥ agrime dine prātaḥ eva mandiraṃ prati prasthitavantaḥ . lokayānena āsīt prayāṇam . sundaraṃ vātāvaraṇaṃ, sundaraḥ nisargaḥ ca . sarveṣām asmākaṃ mahān utsāhaḥ .

yānaṃ mandiraprāntaṃ prāpnot . sarve vayaṃ pādābhyāṃ mandiradiśi calanam ārabdhavantaḥ . tāvatā pārśve kiñcana upāhāragṛhaṃ dṛṣṭam . cullikāyām iḍḍalikāyāḥ pātram adṛśyata . nārikelopasecanasya sugandhaḥ āghrātaḥ . tena sugandhena ākṛṣṭāḥ vayaṃ tvarayā devadarśanaṃ kṛtvā śīghrātiśīghram upāhāragṛhaṃ prāptavantaḥ .

mahatā utsāhena upaviṣṭavatām asmākaṃ purataḥ kusumam iva mṛdulāḥ bāṣpam udvahantyaḥ iḍḍalikāḥ nārikelopasecanena saha āgatāḥ . vṛkodarāḥ vayaṃ tu anusyūtatayā bhuktavantaḥ . sā ca āpaṇasvāminī ānandena pariveṣaṇam akarot . mahān kālaḥ gataḥ . vayaṃ mahatyā śraddhayā khādanakarmaṇi vyagrāḥ āsma .

mama sthālikāyāṃ sthitāḥ iḍḍalikāḥ yadā samāptāḥ tadā aham avadam - ‘‘amba ! iḍḍalikāḥ ānīyantām’’ iti .

sā tu khinnā bhūtvā - ‘‘vatsa ! anyathā na cintaya . piṣṭaṃ samāptam’’ iti uktavatī .

‘aho, kiyat bhuktavantaḥ syāma vayam !!’ iti cintayadbhiḥ asmābhiḥ mahat āścaryam anubhūtam .

“astu nāma’’ iti uktvā vayaṃ hastakṣālanānantaraṃ dhanaṃ dattvā āpaṇāt nirgantum udyatāḥ .

tāvatā sā āpaṇasvāminī mām upetya ekāṃ laghuciṭikāṃ dattvā uktavatī - ‘‘re vatsa ! eṣā mama dūravāṇīsaṅkhyā . agrime paryāye āgamanāt pūrvaṃ kṛpayā māṃ sūcayantu bhavantaḥ . aham adhikaṃ piṣṭaṃ sthāpayiṣyāmi’’ iti .

etāvatsu janeṣu satsu api sā mahyameva tāṃ ciṭikāṃ dattavatī yat tataḥ mama lajjā, manmitrāṇāṃ santoṣaḥ ca . mama ākāraṃ dṛṣṭvā eva mama adhikakhādanam abhyūhya upahasitavatāṃ mitrāṇāṃ mukham apaśyan eva ahaṃ ciṭikāṃ kośe saṃsthāpya yānadiśi vegena calitavān .


