+++
title = "11 लेखः विलक्षणः प्रयोगः * अमृतपु"

+++
**लेखः**

**विलक्षणः प्रयोगः **

**\* अमृतपुत्रः**

गावो विश्वस्य मातरः’ इति सश्रद्धं घोषयामः वयम् । तत् सत्यम् अपि । भारते यथा तथैव विदेशेषु अपि धेनूनां पालनपोषणादिकं श्रद्धया क्रियते । धेनोः क्षीरस्य तज्जन्यपदार्थानां वा महत्त्वं वैज्ञानिकदृष्ट्या अपि अङ्गीकृत्य साभिमानं घोषयन्ति च ते एतद्विषये ।![](magazine_images/img-16645428293.JPG)

धेनुविषयिणी एषा श्रद्धा कांश्चन वैज्ञानिकान् विभिन्नेषु संशोधनेषु प्रयोगेषु वा प्रावर्तयत् । निसर्गज्ञैः वैज्ञानिकैः सह परामृश्य धेनुनिसर्गयोः परस्परसम्बन्धः, इतरैः प्राणिभिः सह च सम्बन्धः इत्येतादृशाः बहवः अंशाः सामूहिकतया चिन्तिताः धेनूनां विषये अध्ययनं कुर्वाणैः । धेन्वादीनां परस्परपूरकत्वं, बाधकत्वं वा किमपि भवितुम् अर्हेत् किम्, धेनूनां शरीररचना अस्मदादिभ्यः कथं भिद्यते, तत्र गुणदोषाः के, गुणाः कथं वर्धनीयाः, दोषाः कथम् अपनेतुं न्यूनीकर्तुं वा शक्याः इत्येवं सूक्ष्मं चिन्तनं यत् कृतं ततः नैकानि आश्चर्यावहाणि तथ्यानि अवगतानि तैः । तेषु कांश्चन अंशान् पश्याम अस्मिन् लेखे ।

भारतीयाः इव स्वित्झर्लैण्डजनाः अपि धेनुषु आधिक्येन स्नेहवन्तः सन्ति । धेनुदुग्धं तत्रत्येषु मुख्यपेयेषु अग्रस्थानम् आवहति । तस्य दुग्धस्य गुणवत्तां वर्धयितुं चिन्तयद्भिः वैज्ञानिकैः केचन विचित्राः अंशाः धेनोः शरीरे अवलोकिताः । धेनुप्रभृतयः केचन पशवः विशिष्टाम् अन्नग्रहणप्रक्रियाम् अनुसरन्ति । सा च रोमन्थः नाम । एकदा अधिकं खाद्यं खादित्वा अंशशः उद्गीर्य चर्वणं, पुनरपि उदरं प्रति प्रेषणम् इति तत्स्वरूपम् । अतः स्वाभाविकतया उदरस्था![](magazine_images/img-16645429021.JPG) अन्तःसंरचना इतरेभ्यः भिद्यते धेनुषु ।

धेनोः उदरे चत्वारः प्रकोष्ठाः भवन्ति । खादितम् अन्नं क्रमेण एकैकं प्रकोष्ठं गच्छत् जीर्णं भवति । यद्यपि सर्वेषु प्रकोष्ठेषु जीर्णताप्रक्रिया अल्पेन वा प्रमाणेन प्रवर्तते एव, तथापि ‘रूमेन्’ इत्याख्यः प्रकोष्ठः महत्त्वम् आवहति अधिकतया । अस्मिन् एव प्रकोष्ठे जीर्यमाणेन अन्नेन सूक्ष्मजीविनां सम्पर्कः प्राप्यते । सूक्ष्माः एते जीविनः अन्नस्य विघटने साहाय्यम् आचरन्ति । रोमन्थः यदि सम्यक् न जायेत तर्हि जीर्णतायाः प्रक्रिया अपूर्णा सती धेनोः आरोग्यं बाधते विपरीततया । अस्मिन् विषये अनवधाने जाते धेनूनां मृत्युः अपि सम्भवति इति अनुभवः तत्रत्यानां कृषिकाणाम् ।

धेनुः तृणं यथा तथा धान्यादीन् अपि चरति । तदानुगुण्येन उदरस्था जीर्णताप्रक्रिया, तत्र संलग्नाः सूक्ष्मजीविनः, उद्गच्छन्तः वायवः च भिद्यन्ते । Green House Gas (GHG) इत्याख्यः कश्चन वायुः पर्यावरणे बाधकः भवति । विशिष्टस्य मिथेनवायोः उत्सर्जनम् अल्पेन प्रमाणेन अपेक्षितं भवति । उदरस्थे ‘रूमेन्’प्रकोष्ठे विघट्यमानस्य अन्नस्य यत् स्वरूपं तत् विशिष्यते । यतो हि तस्मिन् अन्नं, जलं, किण्वनपदार्थाः (Fermentation products), सूक्ष्मजीविनः (बेक्टेरिया, मैक्रोब्स् इत्यादयः) च युगपत् लभ्यन्ते । ईदृशस्य पदार्थस्य निर्माणं प्रयोगशालायां पृथक्तया कर्तुं न शक्यम् इत्यतः अपि विशेषतया अवधीयते अस्मिन् विषये । अत्र अवधेयम् अंशद्वयम् -

१. अयम् आमपदार्थः अत्यन्तं पोषकः । तत्रत्याः घटकाः इतरेषां प्राणिनां महते उपयोगाय भवितुम् अर्हन्ति । तस्य पदार्थस्य धेनोः उदरात् स्वीकरणम्, इतरेषां कृते उपयोगः, तस्मिन् प्रक्रियाः प्रवर्त्य विभिन्नानां वायूनां सङ्कलनम् इत्यादीन् अधिकृत्य कश्चन प्रयोगः प्रवर्तते ।

२. यस्याः धेनोः जीर्णशक्तिः बाधाग्रस्ता स्यात् तस्याः आमाशये अपेक्षितानां सूक्ष्मजीविनां बहिर्भागतः स्थापनं क्रियते । यः मिथेन्वायुः रूमेन्-प्रकोष्ठे बाधकः भवेत् तदीयं नियमनं च अपेक्षितम् ।

![](magazine_images/img-16645430384.JPG)एतदंशद्वयं साधयितुं स्वित्सर्लैण्ड्कृषिकैः वैज्ञानिकैः सह मिलित्वा कश्चन विलक्षणः प्रयोगः क्रियमाणः अस्ति । उपर्युक्तं लक्ष्यद्वयं, तयोः एकतरत् वा साधयितुं धेनोः उदरे शल्यक्रियया किञ्चन रन्ध्रं निर्मीयते । तच्च रन्ध्रं धेनोः उदरस्थस्य रूमेन्प्रकोष्ठस्य द्वारम् । शरीरात् बहिः लघुप्रवेशमुखम् अपि भवति तस्य । ततः धेनोः उदरतः अनपेक्षितानाम् अजीर्णानां पदार्थानां स्वीकरणम्, अपेक्षितानां सूक्ष्मजीविनाम्, औषधानां वा स्थापनं च विधीयते । रन्ध्रस्य किञ्चन आवरणं भवति । आवश्यकता यदा भवेत् तदा तस्य रन्ध्रस्य उद्घाटनं क्रियते । अन्यथा तु सर्वदा आवरणेन पिहितं भवति तत् । रन्ध्रनिर्मणाय शल्यक्रियाकाले विसंज्ञतासम्पादनार्थम् औषधं दीयते । कानिचित् दिनानि यावत् धेन्वा कष्टम् अवश्यं अनुभूयेत । किन्तु तदनन्तरकाले तु धेनवः यथापूर्वम् आरोग्यवत्यः एव भवन्ति ।

![](magazine_images/img-16645429552.JPG)अस्य प्रयोगस्य अनन्तरं धेनोः मृत्युप्रमाणं न्यूनीभूतं, तासां क्षीरोत्पादनक्षमता, क्षीरस्य गुणवत्ता च वृद्धिं गता, रूमेन्तः आमपदार्थं तदा तदा स्वीकृत्य परीक्षणेन अपेक्षितचिकित्सां कर्तुम् आनुकूल्यं साधितम् इति ससन्तोषं कथयन्ति तत्रत्याः कृषकाः ।

धेनूनां विषये मार्दवम् आवहन्तः अस्मदादयः तु धेनोः उदरे महद्रन्ध्रं दृष्ट्वा व्यथिताः भवन्ति । तथैव लब्धव्यथाः अस्य प्रयोगस्य प्रकटं विरोधं कृतवन्तः । किन्तु कृषकाः तु धेनूनां दृष्ट्या कामपि हानिम् अपश्यन्तः प्रक्रियाम् एतां सर्वत्र अनुवर्तयन्तः दृश्यन्ते । न केवलं स्वित्झर्लैण्ड्देशे अपि तु केनेडा, अमेरिका इत्यादिषु देशेषु अपि उदरे रन्ध्रयुताः धेनवः दृश्यन्ते, एतादृशीनां सङ्ख्या वर्धमानाः दृश्यन्ते च ।

वैज्ञानिकदृष्ट्या यद्यपि लाभकरं कर्म इदं, तथापि मानवीयतादृष्ट्या द्रष्टॄणां क्लेशम् अवश्यं जनयति । धेनुः तु स्वीयं वेदनादिकं वक्तुं न शक्नोति । जायमानं लाभमपि अवबोद्धुं न शक्नोति । एवं सति क्षीरस्य गुणवत्तावर्धनादिव्याजेन अप्राकृतिकम् इदं कियत् योग्यम् इति प्रश्नः तु उत्तरितः न भवति । लाभः एव, न हानिः इति कैश्चित् उच्येत । किन्तु यदि ततः अदृष्टा काचित् हानिः सम्भवेत् तर्हि ततः को वा लाभः ?



**lekhaḥ**

**vilakṣaṇaḥ prayogaḥ **

**\* amṛtaputraḥ**

gāvo viśvasya mātaraḥ’ iti saśraddhaṃ ghoṣayāmaḥ vayam . tat satyam api . bhārate yathā tathaiva videśeṣu api dhenūnāṃ pālanapoṣaṇādikaṃ śraddhayā kriyate . dhenoḥ kṣīrasya tajjanyapadārthānāṃ vā mahattvaṃ vaijñānikadṛṣṭyā api aṅgīkṛtya sābhimānaṃ ghoṣayanti ca te etadviṣaye .

dhenuviṣayiṇī eṣā śraddhā kāṃścana vaijñānikān vibhinneṣu saṃśodhaneṣu prayogeṣu vā prāvartayat . nisargajñaiḥ vaijñānikaiḥ saha parāmṛśya dhenunisargayoḥ parasparasambandhaḥ, itaraiḥ prāṇibhiḥ saha ca sambandhaḥ ityetādṛśāḥ bahavaḥ aṃśāḥ sāmūhikatayā cintitāḥ dhenūnāṃ viṣaye adhyayanaṃ kurvāṇaiḥ . dhenvādīnāṃ parasparapūrakatvaṃ, bādhakatvaṃ vā kimapi bhavitum arhet kim, dhenūnāṃ śarīraracanā asmadādibhyaḥ kathaṃ bhidyate, tatra guṇadoṣāḥ ke, guṇāḥ kathaṃ vardhanīyāḥ, doṣāḥ katham apanetuṃ nyūnīkartuṃ vā śakyāḥ ityevaṃ sūkṣmaṃ cintanaṃ yat kṛtaṃ tataḥ naikāni āścaryāvahāṇi tathyāni avagatāni taiḥ . teṣu kāṃścana aṃśān paśyāma asmin lekhe .

bhāratīyāḥ iva svitjharlaiṇḍajanāḥ api dhenuṣu ādhikyena snehavantaḥ santi . dhenudugdhaṃ tatratyeṣu mukhyapeyeṣu agrasthānam āvahati . tasya dugdhasya guṇavattāṃ vardhayituṃ cintayadbhiḥ vaijñānikaiḥ kecana vicitrāḥ aṃśāḥ dhenoḥ śarīre avalokitāḥ . dhenuprabhṛtayaḥ kecana paśavaḥ viśiṣṭām annagrahaṇaprakriyām anusaranti . sā ca romanthaḥ nāma . ekadā adhikaṃ khādyaṃ khāditvā aṃśaśaḥ udgīrya carvaṇaṃ, punarapi udaraṃ prati preṣaṇam iti tatsvarūpam . ataḥ svābhāvikatayā udarasthā antaḥsaṃracanā itarebhyaḥ bhidyate dhenuṣu .

dhenoḥ udare catvāraḥ prakoṣṭhāḥ bhavanti . khāditam annaṃ krameṇa ekaikaṃ prakoṣṭhaṃ gacchat jīrṇaṃ bhavati . yadyapi sarveṣu prakoṣṭheṣu jīrṇatāprakriyā alpena vā pramāṇena pravartate eva, tathāpi ‘rūmen’ ityākhyaḥ prakoṣṭhaḥ mahattvam āvahati adhikatayā . asmin eva prakoṣṭhe jīryamāṇena annena sūkṣmajīvināṃ samparkaḥ prāpyate . sūkṣmāḥ ete jīvinaḥ annasya vighaṭane sāhāyyam ācaranti . romanthaḥ yadi samyak na jāyeta tarhi jīrṇatāyāḥ prakriyā apūrṇā satī dhenoḥ ārogyaṃ bādhate viparītatayā . asmin viṣaye anavadhāne jāte dhenūnāṃ mṛtyuḥ api sambhavati iti anubhavaḥ tatratyānāṃ kṛṣikāṇām .

dhenuḥ tṛṇaṃ yathā tathā dhānyādīn api carati . tadānuguṇyena udarasthā jīrṇatāprakriyā, tatra saṃlagnāḥ sūkṣmajīvinaḥ, udgacchantaḥ vāyavaḥ ca bhidyante . Green House Gas (GHG) ityākhyaḥ kaścana vāyuḥ paryāvaraṇe bādhakaḥ bhavati . viśiṣṭasya mithenavāyoḥ utsarjanam alpena pramāṇena apekṣitaṃ bhavati . udarasthe ‘rūmen’prakoṣṭhe vighaṭyamānasya annasya yat svarūpaṃ tat viśiṣyate . yato hi tasmin annaṃ, jalaṃ, kiṇvanapadārthāḥ (Fermentation products), sūkṣmajīvinaḥ (bekṭeriyā, maikrobs ityādayaḥ) ca yugapat labhyante . īdṛśasya padārthasya nirmāṇaṃ prayogaśālāyāṃ pṛthaktayā kartuṃ na śakyam ityataḥ api viśeṣatayā avadhīyate asmin viṣaye . atra avadheyam aṃśadvayam -

1. ayam āmapadārthaḥ atyantaṃ poṣakaḥ . tatratyāḥ ghaṭakāḥ itareṣāṃ prāṇināṃ mahate upayogāya bhavitum arhanti . tasya padārthasya dhenoḥ udarāt svīkaraṇam, itareṣāṃ kṛte upayogaḥ, tasmin prakriyāḥ pravartya vibhinnānāṃ vāyūnāṃ saṅkalanam ityādīn adhikṛtya kaścana prayogaḥ pravartate .

2. yasyāḥ dhenoḥ jīrṇaśaktiḥ bādhāgrastā syāt tasyāḥ āmāśaye apekṣitānāṃ sūkṣmajīvināṃ bahirbhāgataḥ sthāpanaṃ kriyate . yaḥ mithenvāyuḥ rūmen-prakoṣṭhe bādhakaḥ bhavet tadīyaṃ niyamanaṃ ca apekṣitam .

etadaṃśadvayaṃ sādhayituṃ svitsarlaiṇḍkṛṣikaiḥ vaijñānikaiḥ saha militvā kaścana vilakṣaṇaḥ prayogaḥ kriyamāṇaḥ asti . uparyuktaṃ lakṣyadvayaṃ, tayoḥ ekatarat vā sādhayituṃ dhenoḥ udare śalyakriyayā kiñcana randhraṃ nirmīyate . tacca randhraṃ dhenoḥ udarasthasya rūmenprakoṣṭhasya dvāram . śarīrāt bahiḥ laghupraveśamukham api bhavati tasya . tataḥ dhenoḥ udarataḥ anapekṣitānām ajīrṇānāṃ padārthānāṃ svīkaraṇam, apekṣitānāṃ sūkṣmajīvinām, auṣadhānāṃ vā sthāpanaṃ ca vidhīyate . randhrasya kiñcana āvaraṇaṃ bhavati . āvaśyakatā yadā bhavet tadā tasya randhrasya udghāṭanaṃ kriyate . anyathā tu sarvadā āvaraṇena pihitaṃ bhavati tat . randhranirmaṇāya śalyakriyākāle visaṃjñatāsampādanārtham auṣadhaṃ dīyate . kānicit dināni yāvat dhenvā kaṣṭam avaśyaṃ anubhūyeta . kintu tadanantarakāle tu dhenavaḥ yathāpūrvam ārogyavatyaḥ eva bhavanti .

asya prayogasya anantaraṃ dhenoḥ mṛtyupramāṇaṃ nyūnībhūtaṃ, tāsāṃ kṣīrotpādanakṣamatā, kṣīrasya guṇavattā ca vṛddhiṃ gatā, rūmentaḥ āmapadārthaṃ tadā tadā svīkṛtya parīkṣaṇena apekṣitacikitsāṃ kartum ānukūlyaṃ sādhitam iti sasantoṣaṃ kathayanti tatratyāḥ kṛṣakāḥ .

dhenūnāṃ viṣaye mārdavam āvahantaḥ asmadādayaḥ tu dhenoḥ udare mahadrandhraṃ dṛṣṭvā vyathitāḥ bhavanti . tathaiva labdhavyathāḥ asya prayogasya prakaṭaṃ virodhaṃ kṛtavantaḥ . kintu kṛṣakāḥ tu dhenūnāṃ dṛṣṭyā kāmapi hānim apaśyantaḥ prakriyām etāṃ sarvatra anuvartayantaḥ dṛśyante . na kevalaṃ svitjharlaiṇḍdeśe api tu keneḍā, amerikā ityādiṣu deśeṣu api udare randhrayutāḥ dhenavaḥ dṛśyante, etādṛśīnāṃ saṅkhyā vardhamānāḥ dṛśyante ca .

vaijñānikadṛṣṭyā yadyapi lābhakaraṃ karma idaṃ, tathāpi mānavīyatādṛṣṭyā draṣṭṝṇāṃ kleśam avaśyaṃ janayati . dhenuḥ tu svīyaṃ vedanādikaṃ vaktuṃ na śaknoti . jāyamānaṃ lābhamapi avaboddhuṃ na śaknoti . evaṃ sati kṣīrasya guṇavattāvardhanādivyājena aprākṛtikam idaṃ kiyat yogyam iti praśnaḥ tu uttaritaḥ na bhavati . lābhaḥ eva, na hāniḥ iti kaiścit ucyeta . kintu yadi tataḥ adṛṣṭā kācit hāniḥ sambhavet tarhi tataḥ ko vā lābhaḥ ?
