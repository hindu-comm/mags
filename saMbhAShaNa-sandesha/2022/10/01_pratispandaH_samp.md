+++
title = "01  प्रतिस्पन्दः सम्पादकीयम् अत्य"

+++
![](magazine_images/img-1664531542SeptCover.JPG)

**प्रतिस्पन्दः**

सम्पादकीयम् अत्यन्तं समीचीनम् । ‘राष्ट्रदेवो भव’ इति मन्त्रः अस्माभिः सर्वैः सर्वदा अनुष्ठेयः । ‘सप्तपदी’ इत्यत्र ‘एकमिषे विष्णुस्त्वान्वेतु..’ इति वेदोक्तिः । किन्तु लेखकेन नवीनं चिन्तनं प्रकाशितम् । साधु । माणवकस्य ‘भजना’ अस्मान् साधुमार्गे नयति । अहिंसाविषये कृषिकाणां त्यागः असाधारणः । अधुना एतादृशी भावना न दृश्यते भारते । ‘किं त्याज्यम्...’ इति लेखः आयुर्वेदस्य महत्त्वं प्रतिपादयति । ‘ज्ञानदीक्षा’ इति लेखः समीचीनः । बाल्ये एव एतादृशी दीक्षा महत्त्वं भजते ।

- एम्.सुब्रह्मण्यभट्टः, मुडिपु (कर्णा.)

राष्ट्राभिमानस्य जागरणाय, ज्ञानदीक्षा, पदरञ्जिनी, सप्तपदी, सत्यमेव धर्मः इत्यादयः सप्टम्बर्-सञ्चिकास्थाः लेखाः अपूर्वं रोमाञ्चम् अजनयन् । धारावाहिनी-कुटी-बालमोदिन्यादयः आनन्ददायकाः । सम्भाषणसन्देशः सर्वैः पठनीयः सङ्ग्रहणीयः च ।

- रवीन्द्रनाथगुरुः, बरगड (ओडिशा)

वर्षर्तुस्मारकजलप्रपातपरिकलिता भाद्रपदसञ्चिका आन्तं पठिता सरुचि । राष्ट्राभिमानजागरणाय ‘प्रतिगृहं राष्ट्रध्वजः’ इति कार्यक्रमः जनोत्साहवर्धकः जातः । सप्तसङ्ख्यायाः वैलक्षण्यम् ऐदम्प्राथम्येन एव ज्ञातम् अस्माभिः ‘सप्तपदी’ इति लेखे । भजना, पठना, श्रवणा इत्याद्याः प्रयोगाः कथम् असाधवः इति भाषापाकाद् एव अवगतम् । अन्ततः तस्य दलपतेः हृदयं परिवृत्तमेव । अहिंसायां विश्वसन्तः जनाः किं कर्तुं शक्नुयुः ? इति ‘इत्थमपि भवितुम् अर्हति’ इति लेखात् ज्ञायते । आयुर्वेदलेखः आधारपूर्वकं सम्यक् प्रतिपादितः अस्ति । धारावाहिन्यां नूतनतया प्रविष्टः बिन्दुः रसं वर्धयति । बालमोदिनीकथात्रये द्वे कथे तु ऐतिह्यसम्बद्धे प्रेरिके च । वेङ्कटाचलंवर्यस्य जीवितं कथयति यत् नैष्फल्यमेव सफलतायाः सोपानम् इति ।

- विजयमुक्तिमुनिचन्द्रसूरी, भुज (गुज.)

सप्टेम्बरीये बालमोदिनीविभागे ‘स्मरणार्हा राज्ञी वेलुनाचियारा’ इति कथायाम् उदयाला वेलुनाचियारायाः पुत्री इति अस्ति । किन्तु तस्याः पुत्र्याः नाम वेल्लैयम्माल् इति श्रूयते । ‘उडयाल्’बालिका आङ्ग्लशासकैः बहुधा पीडिता सती अपि वेलुनाचियारायाः अभिज्ञानं न सूचितवती । अतः आङ्ग्लैः तस्याः शिरः, हस्तौ, पादौ च खण्डयित्वा मारिता सा । तस्याः नाम्नि महिलासेनां निर्मीतवती राज्ञी वेलुनाचियारा । ‘वेट्टुडैयाल् कोविल्’नामकं मन्दिरम् अस्ति शिवगङ्गायाम् । तत्र उडयाल् एव कालीदेवतारूपेण स्थित्वा जनान् अनुगृह्णाति इति वदति मन्दिरेतिहासः ।

- म.शङ्करीरमेशः, Email - sankariviji72@gmail.com

सप्टेम्बर्-सञ्चिकास्थः ‘विफलत्वात् साफल्यम्’ इति लेखः उत्तमः । लेखिकायाः पिता संस्कृतम् अधीत्य वेदान्तशिरोमणित्वं, कुलपतित्वं, पद्मश्रियं च यत् प्राप्नोति तद् आश्चर्यकारकं, प्रेरणदायकं च । बहवः छात्राः दशमकक्ष्यायाम् अधिकाङ्कप्राप्त्यर्थं संस्कृतविषयं स्वीकुर्वन्ति, पञ्चनवत्यधिकान् अङ्कान् प्राप्य अपि अग्रिमवर्षतः आजन्म संस्कृतस्य उपेक्षां कुर्वन्ति यत् तद् भवति दुःखाय । ‘स्मरणार्हा राज्ञी’ इति कथायां 1772 इत्यस्य स्थाने 1972 इति मुद्रितम् अस्ति ।

- दयाकरदाब्के, पुणे (महा.)

भाद्रपदमासीया सञ्चिका पठिता । राष्ट्राभिमानवर्धनाय सर्वकारेण विहितः प्रयासः स्तुत्यर्हः । ‘किं त्याज्यं कृत्स्नम्...’ इति लेखः भ्रमभञ्जकः । ‘विकिपीडिया’ख्ये जालपुटे देशविकासम् असहमानाः कथम् अपप्रचारं कुर्वन्ति इति सम्यग् निदर्शितम् । ‘इत्थमपि...’ इति लेखः प्रेरणास्पदम् । लघुग्रामवासिभिः कृषीवलादिभिः हिंसापरिहाराय प्रतिवर्षम् अष्टलक्षरूप्यकदानं यत् अभ्युपगतम् तत् न सर्वैः कर्तुं शक्यम् । ‘सप्तपदी’ इत्यस्य रहस्यं सम्यक् विशदीकृतम् । चाटुचणके वैद्यानां धनलालसा विजृम्भते । ‘ज्ञानदीक्षा’ इति लेखः जीवनोपयोगिबिन्दुभिः मण्डितः उपकारार्हः, परं केषुचित् बिन्दुषु धर्मभावनायाः न्यौन्यं
भासते । ‘विफलत्वात्..’ इति प्रसङ्गः निष्ठां, संस्कृतप्रीतिं च द्योतयति । बालमोदिन्यां स्थिताः कथाः देशभक्तिपूर्णाः, शौर्याध्यात्मरसपूर्णाः च । धारावाहिनी तु पूर्णरूपेण नूतनस्वरूपमेव प्राप्ता इति भासते ।

- मुनिः चान्द्रेयः, भुज(गुज.)

सम्पादकीये विशेषेण आचरितस्य स्वातन्त्रोत्सवस्य चर्चा कृता अस्ति । राष्ट्राभिमानस्य अभिप्रेरणाय तत् । ज्ञानदीक्षा इति लेखने बहूनि उपयोगयोग्यानि जीवनमूल्यानि दर्शितानि । ‘सप्तपदी’ इति लेखे विवाहप्रयोगस्य प्रमुखभागः चर्चितः । बालमोदिन्याः कथाः रुचिराः । कथा अपि मनोज्ञा अस्ति ।

- कोट.श्रीकृष्णाहितानलः, कार्तट्टु (कर्णा.)

सरुचिः पठिता जलवीचीपूर्णमुखपृष्ठयुता श्रावणमासीयसञ्चिका । शिक्षानीतौ राष्ट्रियतायाः समावेशनं तु सुष्ठु एव । धारावाहिन्याम् अपूर्वायाः दशा खलु शोचनीया । बालमोदिन्यः गुणवर्धिकाः । अन्येऽपि लेखाः पठनयोग्याः ।

- मुनिः श्रमणोदयविजयः, अहमदाबाद (गुज.)



**pratispandaḥ**

sampādakīyam atyantaṃ samīcīnam । ‘rāṣṭradevo bhava’ iti mantraḥ asmābhiḥ sarvaiḥ sarvadā anuṣṭheyaḥ । ‘saptapadī’ ityatra ‘ekamiṣe viṣṇustvānvetu..’ iti vedoktiḥ । kintu lekhakena navīnaṃ cintanaṃ prakāśitam । sādhu । māṇavakasya ‘bhajanā’ asmān sādhumārge nayati । ahiṃsāviṣaye kṛṣikāṇāṃ tyāgaḥ asādhāraṇaḥ । adhunā etādṛśī bhāvanā na dṛśyate bhārate । ‘kiṃ tyājyam...’ iti lekhaḥ āyurvedasya mahattvaṃ pratipādayati । ‘jñānadīkṣā’ iti lekhaḥ samīcīnaḥ । bālye eva etādṛśī dīkṣā mahattvaṃ bhajate ।

- em.subrahmaṇyabhaṭṭaḥ, muḍipu (karṇā.)

rāṣṭrābhimānasya jāgaraṇāya, jñānadīkṣā, padarañjinī, saptapadī, satyameva dharmaḥ ityādayaḥ sapṭambar-sañcikāsthāḥ lekhāḥ apūrvaṃ romāñcam ajanayan । dhārāvāhinī-kuṭī-bālamodinyādayaḥ ānandadāyakāḥ । sambhāṣaṇasandeśaḥ sarvaiḥ paṭhanīyaḥ saṅgrahaṇīyaḥ ca ।

- ravīndranāthaguruḥ, baragaḍa (oḍiśā)

varṣartusmārakajalaprapātaparikalitā bhādrapadasañcikā āntaṃ paṭhitā saruci । rāṣṭrābhimānajāgaraṇāya ‘pratigṛhaṃ rāṣṭradhvajaḥ’ iti kāryakramaḥ janotsāhavardhakaḥ jātaḥ । saptasaṅkhyāyāḥ vailakṣaṇyam aidamprāthamyena eva jñātam asmābhiḥ ‘saptapadī’ iti lekhe । bhajanā, paṭhanā, śravaṇā ityādyāḥ prayogāḥ katham asādhavaḥ iti bhāṣāpākād eva avagatam । antataḥ tasya dalapateḥ hṛdayaṃ parivṛttameva । ahiṃsāyāṃ viśvasantaḥ janāḥ kiṃ kartuṃ śaknuyuḥ ? iti ‘itthamapi bhavitum arhati’ iti lekhāt jñāyate । āyurvedalekhaḥ ādhārapūrvakaṃ samyak pratipāditaḥ asti । dhārāvāhinyāṃ nūtanatayā praviṣṭaḥ binduḥ rasaṃ vardhayati । bālamodinīkathātraye dve kathe tu aitihyasambaddhe prerike ca । veṅkaṭācalaṃvaryasya jīvitaṃ kathayati yat naiṣphalyameva saphalatāyāḥ sopānam iti ।

- vijayamuktimunicandrasūrī, bhuja (guja.)

sapṭembarīye bālamodinīvibhāge ‘smaraṇārhā rājñī velunāciyārā’ iti kathāyām udayālā velunāciyārāyāḥ putrī iti asti । kintu tasyāḥ putryāḥ nāma vellaiyammāl iti śrūyate । ‘uḍayāl’bālikā āṅglaśāsakaiḥ bahudhā pīḍitā satī api velunāciyārāyāḥ abhijñānaṃ na sūcitavatī । ataḥ āṅglaiḥ tasyāḥ śiraḥ, hastau, pādau ca khaṇḍayitvā māritā sā । tasyāḥ nāmni mahilāsenāṃ nirmītavatī rājñī velunāciyārā । ‘veṭṭuḍaiyāl kovil’nāmakaṃ mandiram asti śivagaṅgāyām । tatra uḍayāl eva kālīdevatārūpeṇa sthitvā janān anugṛhṇāti iti vadati mandiretihāsaḥ ।

- ma.śaṅkarīrameśaḥ, Email - sankariviji72@gmail.com

sapṭembar-sañcikāsthaḥ ‘viphalatvāt sāphalyam’ iti lekhaḥ uttamaḥ । lekhikāyāḥ pitā saṃskṛtam adhītya vedāntaśiromaṇitvaṃ, kulapatitvaṃ, padmaśriyaṃ ca yat prāpnoti tad āścaryakārakaṃ, preraṇadāyakaṃ ca । bahavaḥ chātrāḥ daśamakakṣyāyām adhikāṅkaprāptyarthaṃ saṃskṛtaviṣayaṃ svīkurvanti, pañcanavatyadhikān aṅkān prāpya api agrimavarṣataḥ ājanma saṃskṛtasya upekṣāṃ kurvanti yat tad bhavati duḥkhāya । ‘smaraṇārhā rājñī’ iti kathāyāṃ 1772 ityasya sthāne 1972 iti mudritam asti ।

- dayākaradābke, puṇe (mahā.)

bhādrapadamāsīyā sañcikā paṭhitā । rāṣṭrābhimānavardhanāya sarvakāreṇa vihitaḥ prayāsaḥ stutyarhaḥ । ‘kiṃ tyājyaṃ kṛtsnam...’ iti lekhaḥ bhramabhañjakaḥ । ‘vikipīḍiyā’khye jālapuṭe deśavikāsam asahamānāḥ katham apapracāraṃ kurvanti iti samyag nidarśitam । ‘itthamapi...’ iti lekhaḥ preraṇāspadam । laghugrāmavāsibhiḥ kṛṣīvalādibhiḥ hiṃsāparihārāya prativarṣam aṣṭalakṣarūpyakadānaṃ yat abhyupagatam tat na sarvaiḥ kartuṃ śakyam । ‘saptapadī’ ityasya rahasyaṃ samyak viśadīkṛtam । cāṭucaṇake vaidyānāṃ dhanalālasā vijṛmbhate । ‘jñānadīkṣā’ iti lekhaḥ jīvanopayogibindubhiḥ maṇḍitaḥ upakārārhaḥ, paraṃ keṣucit binduṣu dharmabhāvanāyāḥ nyaunyaṃ bhāsate । ‘viphalatvāt..’ iti prasaṅgaḥ niṣṭhāṃ, saṃskṛtaprītiṃ ca dyotayati । bālamodinyāṃ sthitāḥ kathāḥ deśabhaktipūrṇāḥ, śauryādhyātmarasapūrṇāḥ ca । dhārāvāhinī tu pūrṇarūpeṇa nūtanasvarūpameva prāptā iti bhāsate ।

- muniḥ cāndreyaḥ, bhuja(guja.)

sampādakīye viśeṣeṇa ācaritasya svātantrotsavasya carcā kṛtā asti । rāṣṭrābhimānasya abhipreraṇāya tat । jñānadīkṣā iti lekhane bahūni upayogayogyāni jīvanamūlyāni darśitāni । ‘saptapadī’ iti lekhe vivāhaprayogasya pramukhabhāgaḥ carcitaḥ । bālamodinyāḥ kathāḥ rucirāḥ । kathā api manojñā asti ।

- koṭa.śrīkṛṣṇāhitānalaḥ, kārtaṭṭu (karṇā.)

saruciḥ paṭhitā jalavīcīpūrṇamukhapṛṣṭhayutā śrāvaṇamāsīyasañcikā । śikṣānītau rāṣṭriyatāyāḥ samāveśanaṃ tu suṣṭhu eva । dhārāvāhinyām apūrvāyāḥ daśā khalu śocanīyā । bālamodinyaḥ guṇavardhikāḥ । anye'pi lekhāḥ paṭhanayogyāḥ ।

- muniḥ śramaṇodayavijayaḥ, ahamadābāda (guja.)
