+++
title = "15 धारावाहिनी स्वीकारः 25. अन्तिम"

+++
**धारावाहिनी**

**स्वीकारः**

**25. अन्तिमः निर्णयः**

**- कन्नडमूलम् - विवेकानन्दकामतः **

**- अनु - जनार्दनः**

**गते मासे**

\[पितुः हननं कृतवान् सूर्यः एव इति ज्ञातवत्या अपूर्वया महान् एव आघातः प्राप्तः । सा प्रभाकररावं, विजयम्मां सूर्यं च भृशं तर्जयित्वा गृहत्यागाय उद्यता अभवत् । कस्यापि प्रार्थना तस्याः निर्णयस्य परिवर्तने न समर्था । ‘गृहात् निर्गतम्’ इति वार्तां सा आदर्शम् अवदत् । आदर्शः तां स्वगृहम् अनयत् । विद्या, श्रीधररावः च अपूर्वया सह प्रीतिपूर्णतया व्यवहृतवन्तौ । एतस्मात् अपूर्वा मनोव्यथां विस्मृत्य मानसिकचैतन्यं प्राप्तवती ।\] **तदनन्तरम्....**

सूर्ये प्राप्तम् अनुरागं, विवाहनिश्चयदिने एव सम्बन्धं छित्त्वा स्वस्य आगमनं च अपूर्वा तत्र वक्तुं न शक्तवती ।

‘‘अलं चिन्तया । भवती अत्रैव तिष्ठतु निश्चिन्ततया । अस्माकं तु सन्तोषः एव’’ इति विद्या यदा अवदत् तदा अपूर्वायाः चिन्ता अपगता ।

‘‘मया उद्योगः प्राप्तः अस्ति । नियुक्तिः अचिरात् एव भवेत् । तावत् अहम् अत्र स्थातुम् इच्छामि, यदि भवतां सम्मतिः स्यात् । अनन्तरकाले कस्मिंश्चित् उद्योगिवासालये (पि.जि.) वासं करिष्यामि’’ इति अवदत् अपूर्वा ।

‘‘अन्यत्र वासः किमर्थं चिन्त्येत त्वया ? अत्रैव वस । तावदेव न, स्थिरवासमपि चिन्तयितुम्
अर्हसि । मम पुत्रः त्वयि तीव्रम् अनुरागं वहति । त्वामेव परिणेतुम् इच्छति सः, न अन्याम् । ‘अपूर्वा न प्राप्येत चेत् आजीवनं ब्रह्मचारी एव तिष्ठेयम्’ इति तस्य कथनम् । अतः यदि तव सम्मतिः स्यात् तर्हि अद्यैव विवाहं निर्वर्तयितुं सज्जा अस्मि अहम्’’ इति सोत्साहम् अवदत् विद्या ।

तस्याः त्वरां दृष्ट्वा अपूर्वा अवाक् जाता । एकं सम्बन्धं छित्त्वा आगतया तया अपरस्य सम्बन्धस्य विषये झटित्येव निर्णयकरणं न शक्यम् आसीत् ।

‘‘अपूर्वे ! तव आर्थिकस्वावलम्बिताविषये वयं कदाचिदपि विघ्नं न उत्पादयिष्यामः । त्वम् उद्योगं कुरु । तव स्वातन्त्र्यं न अपहरिष्यामः वयम् । भवन्तौ उभौ अपि सन्तोषेण जीवेताम् इत्येका एव अपेक्षा अस्माकम् । त्वादृशीं विद्यावतीं, ज्येष्ठेषु समादरवतीं, समञ्जनशीलां स्नुषाम् एव इच्छामः वयम् । अस्मदपेक्षिताः सर्वे गुणाः त्वयि सन्ति । सः भगवान् एव त्वाम् अत्र प्रेषितवान् । अतः द्वितीयचिन्तनम् अकृत्वा अस्य गृहस्य स्नुषात्वम् अङ्गीकुरु ।’’ - विद्या अवदत् ।

मातुः अत्युत्साहं दृष्ट्वा आदर्शः अवदत् - ‘‘अम्ब ! एवं महान् अनुरोधः न उचितः । तदीयाः अपि अभिप्रायाः केचन भवेयुः एव ननु ? तेषां विषये अनादरः न दर्शनीयः अस्माभिः । तव तु स्नुषाप्राप्तौ त्वरा । तस्याः मनसि किम् अस्ति इति आदौ ज्ञातव्यं ननु ?’’![](magazine_images/img-1664544294Dharavahini.jpg)

ततः सः अपूर्वाम् उद्दिश्य - ‘‘मन्मातुः वचनानां विशेषप्राधान्यं कल्पनीयं नास्ति । यावदिच्छं सुखेन स्थातुम् अर्हति भवती । स्वगृहं मत्वा निस्सङ्कोचं व्यवहारः क्रियताम्’’ इति उक्त्वा ततः निर्गतवान् आदर्शः ।

तस्य कथनात् अपूर्वायाः मनः निरातङ्कं जातम् । वासः क्व करणीयः इति समस्या अपगता इत्यतः सा निश्चिन्ता जाता ।

दिनद्वयानन्तरं प्रभाकररावः विजयम्मा च तां द्रष्टुम् आगतवन्तौ । तयोः दर्शनात् अपूर्वायाः मनश्शान्तिः विनष्टा ।

‘‘अपूर्वे ! त्वया सह सम्भाषणाय आवाम् आगतौ’’ इति अवदत् विजयम्मा ।

‘‘किन्तु भवद्भ्यां सह सम्भाषणे नास्ति मम इच्छा’’ इति दृढस्वरेण अवदत् अपूर्वा ।

‘‘एवं मा वद वत्से ! तव कोपः मया अवगम्यते । मया यत् उच्येत तत् आदौ शृणु । अनन्तरं यथोचितं निर्णय’’ इति अवदत् विजयम्मा । अर्धमनसा एव अपूर्वा स्वसम्मतिं सूचितवती । विद्याश्रीधरौ तेषां सम्भाषणाय व्यवस्थां परिकल्प्य तस्मात् प्रकोष्ठात् निर्गतौ ।

‘‘तव अत्र आगमनस्य अनन्तरं सूर्यः जीवच्छवः इव जातः अस्ति । आदिनं दिङ्मूढतया प्रकोष्ठे तिष्ठति । तदवस्थं तं दृष्ट्वा महान्तं खेदं प्राप्नुमः वयम् । गृहं तं च त्यक्त्वा त्वम् आगता यत् ततः महान् एव आघातः प्राप्तः अस्ति तेन । हताशता तं बाधते बहुधा ।...’’

‘‘तदर्थं मया किं क्रियेत ? सः न अल्पवयस्कः बालः । यथा तं मनोव्यथा बाधते तथैव बाधते माम् अपि । मम मनसि अपि भावनाः सन्ति, व्यथाविषादादयः सन्ति । तेषां किं किमपि महत्त्वमेव नास्ति ?’’ - अपूर्वा कठोरस्वरेण अपृच्छत् ।

क्षणं विरम्य सा पुनः अपृच्छत् - ‘‘स्वपुत्रस्य दिङ्मूढता भवन्तौ बाधते । मम मनोव्यथा किं भवन्तौ बाधते ? ताम् अवगन्तुं किमर्थं प्रयासः न क्रियेत भवद्भ्याम् ?’’

‘‘अपूर्वे ! तव पितुः मरणस्य कारणं सूर्यः एव इति तु सत्यम् । किन्तु सा घटना आकस्मिकी । दुरदृष्टवशात् सा घटिता । तद्विषये सूर्येण दण्डनं प्राप्तं, पश्चात्तापः अनुभूतः च । हतः तव पिता एव इत्यस्य ज्ञानात् सः नितरां व्यथितः अस्ति । जीवने महत् कष्टम् अनुभूतवतः मम पुत्रस्य जीवने प्रकाशम् आनीतवती त्वम् एव । इदानीं पुनः तं दूरीकृत्य अन्धकारकूपे मा पातय । करौ संयोज्य प्रार्थये । प्रवृत्तं सर्वं विस्मृत्य कृपया मम गृहम् आगच्छ । मम प्रार्थनां पुरस्कुरु ।...’’

अपूर्वा तु भावरहिततया उपविष्टा आसीत् । विजयम्मायाः अनुनयवचनानि तस्यां कमपि परिणामं न अजनयन् । ‘मम कथनं प्रयोजनाय न अभवत्’ इति अवगतवती विजयम्मा पत्युः मुखं दृष्टवती । ततः प्रभाकररावः अवदत् - ‘‘वत्से ! त्वं विवेचनशक्तिमती । सर्वस्यापि अवगमने तव सामर्थ्यम् अस्ति । यदा सा घटना घटिता तदा त्वम् आसीः अल्पवयस्का । करुणाकरः पुत्रीवान् इति यदा ज्ञातं तदा तव गतिः का भवेत् इति चिन्ता अस्मान् अबाधत । सूर्यः कारागारं गतः इत्यतः आवां दिग्भ्रान्तौ आस्व । तादृश्यां स्थित्यां गृहे तव रक्षणं न उचितम् इति विचिन्त्य आवां तव मातृभगिन्याः गृहे वासाय व्यवस्थां कृतवन्तौ । अस्मत्पुत्रस्य कारणतः तव जीवने विषमता आगता इति खेदः इदानीम् अपि पौनःपुन्येन आवां बाधते । अपराधिभावः सर्वदा तुदति । त्वयि आवयोः प्रीतिवात्सल्यादिकम् अस्ति इति त्वमपि जानासि एव । तत्सर्वम् अकृत्रिमम् । सूर्यः हस्तच्युतः इति विचिन्त्य वयं सर्वे यदा हताशाः आस्म तदा त्वमेव तस्य आलम्बनं जाता । तं सन्मार्गम् आनीतवती त्वमेव इदानीं यदि तं त्यजेः तर्हि तत् कथम् औचित्यम् आवहेत् ? तस्मिन् तव अनुरागः किं न अकृत्रिमः ? प्राचीना घटना इदानीं त्वत्पुरतः अनावृता जाता इत्यतः त्वया मनसः आघातः प्राप्तः इति तु सत्यम् एव । ततः बहिः आगन्तुं कश्चन समयः अपेक्ष्येत एव । समयं स्वीकुरु कामम् । किन्तु सम्बन्धः एव न विच्छेत्तव्यः । मनसः नैर्मल्यं यावत् प्राप्येत तावत् अत्रैव स्थित्वा त्वं पुनः अस्मद्गृहं प्रत्यागच्छ । वयं तु तव आगमनं प्रतीक्षिष्यामहे । सर्वम् अवगतं ननु ?...’’

एतस्यापि प्रतिस्पन्दः कोऽपि न आसीत् अपूर्वायाः । इतः परं वक्तव्यं किमपि न अवशिष्टम् इत्यतः विजयम्मा रावः च प्रकोष्ठात् बहिः आगत्य विद्याश्रीधराभ्यां सह औपचारिकसम्भाषणं कृत्वा ततः निर्गतवन्तौ । विद्या आदर्शः वा ताभ्यां किमर्थम् आगतं, किं सम्भाषणं प्रवृत्तम् इत्यादिकं न पृष्टवन्तौ ।

अपूर्वायाः मनश्शान्तिः अपगता आसीत् पुनः अपि । ‘यथा एतौ वदतः तथा सर्वं विस्मर्तुं, क्षमां दर्शयितुं वा किं शक्यम् ? एताभ्यां मम पोषणं, विद्याभ्यासाय व्यवस्था इत्यादिकं यत् कृतं तत् सर्वं तु पापभयस्य न्यूनीकरणाय एव । एतयोः प्रीत्यादरादीनां पृष्ठभूमिकायां यत् कारणम् आसीत् तस्य अवगमनस्य अनन्तरम् अपि तयोः विषये पूर्वतनः एव आदरः कथं तिष्ठेत् ? यदि सूर्येण तादृशं कृत्यं न कृतं स्यात् तर्हि एते काञ्चित् अनाथाम् आनीय सम्पोष्य अध्ययनाय व्यवस्थाम् अकरिष्यन् किम् ? न । निश्चयेन न । अतः स्पष्टं यत् पापसञ्चयस्य क्षयाय एव एतत्सर्वं कृतम् इति । सूर्याय मया हृदयं समर्पितम् इति तु सत्यम् । तस्य आधारत्वेनापि मया स्थितम् । किन्तु तेन मम उपरि स्थितः पितृच्छायारूपः आधारः अपवारितः इत्यस्य ज्ञानस्य अनन्तरमपि तस्मिन् मम अनुरागः कथं तिष्ठेत् ? तस्य मुखस्य दर्शनात् एव पितुः प्राणहर्तृत्वं स्मर्यते । एतादृशेन सह आजीवनं कथं स्थातुं शक्येत ? सर्वस्यास्य अनन्तरमपि तस्मिन् पूर्वतनः एव अनुरागः कथम् अनुवर्तेत ? नैव । अशक्यम् एतत् । अतः तस्मात् दूरे स्थित्वा नूतनस्य जीवनस्य निर्माणाय प्रयासः एव औचित्यम् आवहेत् ।...’’

\* \* \*

अपूर्वायाः खेदम् अपनेतुम् आदर्शः बहुधा प्रयतते स्म । तां प्रतिदिनं विहाराय नयति स्म सः । चलनचित्रदर्शनाय, मन्दिरं प्रति वा सा नीयते स्म तेन । चायपानव्याजेन उपाहारमन्दिरं नीत्वा तस्याः प्रियं खाद्यं दापयति स्म सः । एतत्सर्वं कृतं चेदपि अपूर्वायाः मनस्स्थितिः उत्तमा जाता इति न भासते स्म कदाचित् ।

कदाचित् सा अपृच्छत् - ‘‘सूर्येण मम पितुः एव हननं कृतम् इति भवता पूर्वमेव ज्ञायते स्म किम् ?’’ इति ।

‘‘न । सः हननं कृतवान् इति तु जानामि स्म । प्रभाकरराववर्यः तस्य जन्मदाता न इत्यपि जानामि स्म । किन्तु भवत्याः पितुः एव हननं तेन कृतम् इति तु भवत्याः कथनस्य अनन्तरमेव मया ज्ञातम्’’ इति अवदत् आदर्शः ।

‘‘सूर्यम् अहं मनसा इष्टवती आसम् । अतः एव भवता प्रार्थिते अपि अनुकूलकरम् उत्तरं दातुं न शक्तं मया । सूर्यस्य मनोवेदना, सङ्कटं, पश्चात्तापः, अन्येषां तिरस्कारात् तेन प्राप्तः आत्महीनताभावः इत्यादयः तं प्रति माम् आकर्षन् । सोऽपि माम् इच्छति स्म विशेषतः ।...’’ इति कथयित्वा अपूर्वा आदर्शस्य मुखं दृष्टवती । तत्र तेजोहीनता दृश्यते स्म । एतादृशं सम्भाव्येत इति न ऊहितम् आसीत् तेन ।

अपूर्वा कथनम् अनुवर्तितवती - ‘‘किन्तु इदानीं तेन मम पितुः हननं कृतम् इति सत्यम् अनावृतम् अस्ति । तस्मात् पूर्वतन्या भावनया अहं तं द्रष्टुं न अर्हामि सर्वथा । राववर्येण मम साहाय्यं बहुधा कृतम् । तदर्थं तस्मिन् विशेषकृतज्ञतां वहामि अहम् । दूरात् एव तदीयस्य गृहस्य शुभम् आशंसामि । किन्तु कथमपि तस्य गृहस्य सदस्येषु अन्यतमा भवितुं न अर्हामि ।...’’

आदर्शेन सर्वं शान्ततया आसक्त्या च श्रुतम् । किन्तु स्वाभिप्रायः कोऽपि न प्रकाशितः । अतः अपूर्वा पुनः अवदत् - ‘‘अतः एव मया कश्चन निर्णयः कृतः अस्ति ।’’

कः सः निर्णयः इति पृच्छन् इव प्रश्नार्थकदृष्ट्या आदर्शः अपूर्वायाः मुखम् अपश्यत् ।

‘‘किं भवान् मां परिणेतुम् अर्हेत् ?’’ इति अपृच्छत् अपूर्वा ।

अनूह्यम् एतं प्रश्नं श्रुतवतः आदर्शस्य मुखं शतस्य दीपानां प्रकाशेन इव विशेषतः द्योतमानं जातम् । सः स्वस्य आनन्दातिशयं निरोद्धुम् अशक्नुवन् महता हर्षेण अपृच्छत् - ‘‘किं भवती हृत्पूर्वकम् एवं पृच्छति ? किम् अहम् अत्र विश्वसानि ?’’

‘‘अवश्यं विश्वस्यताम् । भवतः प्रीतिः, गौरवम्, असूया इत्यादयः मां वशीकुर्वन्ति । पतित्वेन प्राप्तुम् इच्छति जने एतादृशान् एव गुणान् इच्छति कन्या । मम जीवने प्रवृत्तं सर्वं मया श्रावितम् । चिन्तनमपि यथावत् निवेदितम् । एतत्सर्वं ज्ञात्वा अपि भवान् किं माम् अभ्युपगच्छेत् ?’’

‘‘कोऽयं निरर्थकः प्रश्नः ? मया निधिः एव प्राप्तः अस्ति । प्राप्तं निधिं को वा मतिमान् निराकुर्यात् ? त्वयि मम अनुरागः अस्ति इति त्वं जानासि एव । इदानीं तव अनुरागपात्रतां गतः अहम् आत्मानं धन्यं मन्ये । इदानीमेव मातापितरौ एतां सन्तोषकरीं वार्तां श्रावयिष्यामि’’ इति उक्त्वा दूरवाणीं कर्तुम् उद्यतः सः क्षणं विरम्य अवदत् - ‘‘किं दूरवाण्या श्रावणेन ? प्रत्यक्षम् उक्त्वा तौ आश्चर्यसागरे निमज्जयाव ।’’

गृहम् आगतयोः तयोः मुखात् वार्तां श्रुत्वा विद्या श्रीधररावः च नितरां सन्तुष्टौ । ‘‘वैभवोपेतः विवाहः मास्तु । सरलतया रजिस्टर्क्रमेण विवाहः भवतु । मङ्गलाक्षतार्थं बन्धून् आत्मीयान् च निमन्त्रयाम’’ इति तैः निर्णीतम् ।

विवाहपञ्जीकरणाय याः पूर्वप्रक्रियाः निर्वर्तनीयाः स्युः ताः अनन्तरदिने एव निर्वर्तितवान् आदर्शः । स तु आकाशे डयमानः इव आसीत् ।

गृहजनानां सहृदयता, निष्कल्मषप्रीतिः, सारल्यम् इत्यादीनां कारणतः अपूर्वा अचिरात् एव स्वस्थमनस्का जाता । परीक्षापरिणामः अपि प्राप्तः । सा उन्नतश्रेणीं प्राप्य उत्तीर्णा आसीत् ।

ताम् उद्योगाय चितवतीं ‘विप्रो’संस्थां गत्वा अङ्कपत्रप्रमाणपत्रादिकं दत्त्वा, नियुक्तिं स्थिरीकृत्य ‘विवाहानन्तरं मासाभ्यन्तरे कार्यार्थम् आगंस्यते’ इति उक्त्वा आगतवती अपूर्वा । तया सह आदर्शः अपि गतः आसीत् । समीपदर्शनात्, उन्मुक्तमनसा सम्भाषणात् च आदर्श-अपूर्वयोः मध्ये स्थितम् अन्तरम् अपगतम् ।

विद्या श्रीधररावः च प्रभाकररावस्य गृहं गत्वा मङ्गलाक्षतसम्बद्धं निमन्त्रणं दत्त्वा आगतौ । तद्दर्शनसमनन्तरमेव सूर्यः त्वरया आगत्य अपूर्वाम् अपृच्छत् - ‘‘आदर्शः भवतीं परिणेष्यति इति
श्रुतम् । किम् एतत् सत्यम् ?’’ इति ।

‘‘आं सूर्य !’’ इति संयमं संसाध्य शान्ततया अवदत् अपूर्वा ।

‘‘अपूर्वे ! एतादृशं महादण्डनं मा देहि मह्यम् । त्वां विना जीवितुं शक्तिः नास्ति मम’’ - दैन्येन अवदत् सूर्यः ।

‘‘सूर्य ! मया सम्यक् विचिन्त्य एव एषः निर्णयः कृतः । मत्पितृहननकर्तृत्वं वहता भवता सह आजीवनं स्थातुं सर्वथा न शक्नोमि अहम् । अतः एव मया निर्णीतं यत् भवत्तः दूरे स्थित्वा तत् विस्मर्तुं प्रयासः करणीयः इति । भवद्विषये मम कोपः, असन्तोषः, द्वेषः वा नास्ति । भवता उद्देशपूर्वकं कृतं कृत्यं न तत् इति अहं जानामि एव । विवेकजननात् पूर्वं सञ्जातं कृत्यं तत् । तथापि मत्पितृहननकर्तारं पतित्वेन अभ्युपगन्तुं न सज्जते मम मनः । किन्तु भवदीयम् उत्तमं स्नेहं तु रक्षितुम् इच्छामि अहम् । मयि प्रीतिगौरवादयः यदि स्युः, मम स्नेहं यदि भवान् इच्छति तर्हि अद्यत्वे उत्तरदायित्ववता भवता यथा व्यवहृतं तथैव व्यवहरणीयम् अग्रे अपि । आवयोः स्नेहः अनुवर्तेत ।...’’

‘‘अयमेव अन्तिमनिर्णयः किं भवत्याः ? न्यायालयेन यादृशं दण्डनं विहितं ततोऽपि कठोरं दण्डनं विहितं भवत्या । भवत्या विरहितं जीवनं निश्चयेनास्ति महादण्डनरूपम् एव..’’ - साश्रुमुखः सन् अवदत् सूर्यः ।

‘‘एतत् तु सात्त्विकं दण्डनम् । समीपे स्थित्वा सदा मनस्तापवहनात् अपि दूरे स्थित्वा स्नेहरक्षणमेव अधिकम् औचित्यम् आवहति इति मया निर्णीतम् । सर्वं कालः विस्मारयिष्यति । अहमपि विस्मर्तुं प्रयासं करिष्यामि । भवता अपि एतत्सर्वं विस्मृत्य जीवनस्य नूतनः अध्यायः आरम्भणीयः । मम एताम् अपेक्षाम् अवश्यं पूरयिष्यति ननु भवान् ?’’

सूर्यः प्रतिवचनं किमपि अनुक्त्वा दैन्येन ताम् अपश्यत् । अपूर्वा अपि प्रयासेन स्वस्य भावतीव्रतां निगृह्य प्रयत्नेन मुखे हासं वहन्ती - ‘‘विवाहदिने अवश्यम् उपस्थातव्यं भवता’’ इति अवदत् ।

सूर्यः भारभूतहृदयः सन् मन्दं पदानि स्थापयन् ततः प्रतिनिवृत्तः ।



**dhārāvāhinī**

**svīkāraḥ**

**25. antimaḥ nirṇayaḥ**

**-kannaḍamūlam - vivekānandakāmataḥ **

**anu - janārdanaḥ**

gate māse \[pituḥ hananaṃ kṛtavān sūryaḥ eva iti jñātavatyā apūrvayā mahān eva āghātaḥ prāptaḥ . sā prabhākararāvaṃ, vijayammāṃ sūryaṃ ca bhṛśaṃ tarjayitvā gṛhatyāgāya udyatā abhavat . kasyāpi prārthanā tasyāḥ nirṇayasya parivartane na samarthā . ‘gṛhāt nirgatam’ iti vārtāṃ sā ādarśam avadat . ādarśaḥ tāṃ svagṛham anayat . vidyā, śrīdhararāvaḥ ca apūrvayā saha prītipūrṇatayā vyavahṛtavantau . etasmāt apūrvā manovyathāṃ vismṛtya mānasikacaitanyaṃ prāptavatī .\] tadanantaram....

sūrye prāptam anurāgaṃ, vivāhaniścayadine eva sambandhaṃ chittvā svasya āgamanaṃ ca apūrvā tatra vaktuṃ na śaktavatī .

“alaṃ cintayā . bhavatī atraiva tiṣṭhatu niścintatayā . asmākaṃ tu santoṣaḥ eva’’ iti vidyā yadā avadat tadā apūrvāyāḥ cintā apagatā .

“mayā udyogaḥ prāptaḥ asti . niyuktiḥ acirāt eva bhavet . tāvat aham atra sthātum icchāmi, yadi bhavatāṃ sammatiḥ syāt . anantarakāle kasmiṃścit udyogivāsālaye (pi.ji.) vāsaṃ kariṣyāmi’’ iti avadat apūrvā .

“anyatra vāsaḥ kimarthaṃ cintyeta tvayā ? atraiva vasa . tāvadeva na, sthiravāsamapi cintayitum arhasi . mama putraḥ tvayi tīvram anurāgaṃ vahati . tvāmeva pariṇetum icchati saḥ, na anyām . ‘apūrvā na prāpyeta cet ājīvanaṃ brahmacārī eva tiṣṭheyam’ iti tasya kathanam . ataḥ yadi tava sammatiḥ syāt tarhi adyaiva vivāhaṃ nirvartayituṃ sajjā asmi aham’’ iti sotsāham avadat vidyā .

tasyāḥ tvarāṃ dṛṣṭvā apūrvā avāk jātā . ekaṃ sambandhaṃ chittvā āgatayā tayā aparasya sambandhasya viṣaye jhaṭityeva nirṇayakaraṇaṃ na śakyam āsīt .

“apūrve ! tava ārthikasvāvalambitāviṣaye vayaṃ kadācidapi vighnaṃ na utpādayiṣyāmaḥ . tvam udyogaṃ kuru . tava svātantryaṃ na apahariṣyāmaḥ vayam . bhavantau ubhau api santoṣeṇa jīvetām ityekā eva apekṣā asmākam . tvādṛśīṃ vidyāvatīṃ, jyeṣṭheṣu samādaravatīṃ, samañjanaśīlāṃ snuṣām eva icchāmaḥ vayam . asmadapekṣitāḥ sarve guṇāḥ tvayi santi . saḥ bhagavān eva tvām atra preṣitavān . ataḥ dvitīyacintanam akṛtvā asya gṛhasya snuṣātvam aṅgīkuru .” - vidyā avadat .

mātuḥ atyutsāhaṃ dṛṣṭvā ādarśaḥ avadat - ‘‘amba ! evaṃ mahān anurodhaḥ na ucitaḥ . tadīyāḥ api abhiprāyāḥ kecana bhaveyuḥ eva nanu ? teṣāṃ viṣaye anādaraḥ na darśanīyaḥ asmābhiḥ . tava tu snuṣāprāptau tvarā . tasyāḥ manasi kim asti iti ādau jñātavyaṃ nanu ?’’

tataḥ saḥ apūrvām uddiśya - ‘‘manmātuḥ vacanānāṃ viśeṣaprādhānyaṃ kalpanīyaṃ nāsti . yāvadicchaṃ sukhena sthātum arhati bhavatī . svagṛhaṃ matvā nissaṅkocaṃ vyavahāraḥ kriyatām’’ iti uktvā tataḥ nirgatavān ādarśaḥ .

tasya kathanāt apūrvāyāḥ manaḥ nirātaṅkaṃ jātam . vāsaḥ kva karaṇīyaḥ iti samasyā apagatā ityataḥ sā niścintā jātā .

dinadvayānantaraṃ prabhākararāvaḥ vijayammā ca tāṃ draṣṭum āgatavantau . tayoḥ darśanāt apūrvāyāḥ manaśśāntiḥ vinaṣṭā .

“apūrve ! tvayā saha sambhāṣaṇāya āvām āgatau’’ iti avadat vijayammā .

“kintu bhavadbhyāṃ saha sambhāṣaṇe nāsti mama icchā’’ iti dṛḍhasvareṇa avadat apūrvā .

“evaṃ mā vada vatse ! tava kopaḥ mayā avagamyate . mayā yat ucyeta tat ādau śṛṇu . anantaraṃ yathocitaṃ nirṇaya’’ iti avadat vijayammā . ardhamanasā eva apūrvā svasammatiṃ sūcitavatī . vidyāśrīdharau teṣāṃ sambhāṣaṇāya vyavasthāṃ parikalpya tasmāt prakoṣṭhāt nirgatau .

“tava atra āgamanasya anantaraṃ sūryaḥ jīvacchavaḥ iva jātaḥ asti . ādinaṃ diṅmūḍhatayā prakoṣṭhe tiṣṭhati . tadavasthaṃ taṃ dṛṣṭvā mahāntaṃ khedaṃ prāpnumaḥ vayam . gṛhaṃ taṃ ca tyaktvā tvam āgatā yat tataḥ mahān eva āghātaḥ prāptaḥ asti tena . hatāśatā taṃ bādhate bahudhā ....’’

“tadarthaṃ mayā kiṃ kriyeta ? saḥ na alpavayaskaḥ bālaḥ . yathā taṃ manovyathā bādhate tathaiva bādhate mām api . mama manasi api bhāvanāḥ santi, vyathāviṣādādayaḥ santi . teṣāṃ kiṃ kimapi mahattvameva nāsti ?’’ - apūrvā kaṭhorasvareṇa apṛcchat .

kṣaṇaṃ viramya sā punaḥ apṛcchat - ‘‘svaputrasya diṅmūḍhatā bhavantau bādhate . mama manovyathā kiṃ bhavantau bādhate ? tām avagantuṃ kimarthaṃ prayāsaḥ na kriyeta bhavadbhyām ?’’

“apūrve ! tava pituḥ maraṇasya kāraṇaṃ sūryaḥ eva iti tu satyam . kintu sā ghaṭanā ākasmikī . duradṛṣṭavaśāt sā ghaṭitā . tadviṣaye sūryeṇa daṇḍanaṃ prāptaṃ, paścāttāpaḥ anubhūtaḥ ca . hataḥ tava pitā eva ityasya jñānāt saḥ nitarāṃ vyathitaḥ asti . jīvane mahat kaṣṭam anubhūtavataḥ mama putrasya jīvane prakāśam ānītavatī tvam eva . idānīṃ punaḥ taṃ dūrīkṛtya andhakārakūpe mā pātaya . karau saṃyojya prārthaye . pravṛttaṃ sarvaṃ vismṛtya kṛpayā mama gṛham āgaccha . mama prārthanāṃ puraskuru ....’’

apūrvā tu bhāvarahitatayā upaviṣṭā āsīt . vijayammāyāḥ anunayavacanāni tasyāṃ kamapi pariṇāmaṃ na ajanayan . ‘mama kathanaṃ prayojanāya na abhavat’ iti avagatavatī vijayammā patyuḥ mukhaṃ dṛṣṭavatī . tataḥ prabhākararāvaḥ avadat - ‘‘vatse ! tvaṃ vivecanaśaktimatī . sarvasyāpi avagamane tava sāmarthyam asti . yadā sā ghaṭanā ghaṭitā tadā tvam āsīḥ alpavayaskā . karuṇākaraḥ putrīvān iti yadā jñātaṃ tadā tava gatiḥ kā bhavet iti cintā asmān abādhata . sūryaḥ kārāgāraṃ gataḥ ityataḥ āvāṃ digbhrāntau āsva . tādṛśyāṃ sthityāṃ gṛhe tava rakṣaṇaṃ na ucitam iti vicintya āvāṃ tava mātṛbhaginyāḥ gṛhe vāsāya vyavasthāṃ kṛtavantau . asmatputrasya kāraṇataḥ tava jīvane viṣamatā āgatā iti khedaḥ idānīm api paunaḥpunyena āvāṃ bādhate . aparādhibhāvaḥ sarvadā tudati . tvayi āvayoḥ prītivātsalyādikam asti iti tvamapi jānāsi eva . tatsarvam akṛtrimam . sūryaḥ hastacyutaḥ iti vicintya vayaṃ sarve yadā hatāśāḥ āsma tadā tvameva tasya ālambanaṃ jātā . taṃ sanmārgam ānītavatī tvameva idānīṃ yadi taṃ tyajeḥ tarhi tat katham aucityam āvahet ? tasmin tava anurāgaḥ kiṃ na akṛtrimaḥ ? prācīnā ghaṭanā idānīṃ tvatpurataḥ anāvṛtā jātā ityataḥ tvayā manasaḥ āghātaḥ prāptaḥ iti tu satyam eva . tataḥ bahiḥ āgantuṃ kaścana samayaḥ apekṣyeta eva . samayaṃ svīkuru kāmam . kintu sambandhaḥ eva na vicchettavyaḥ . manasaḥ nairmalyaṃ yāvat prāpyeta tāvat atraiva sthitvā tvaṃ punaḥ asmadgṛhaṃ pratyāgaccha . vayaṃ tu tava āgamanaṃ pratīkṣiṣyāmahe . sarvam avagataṃ nanu ?...’’

etasyāpi pratispandaḥ ko'pi na āsīt apūrvāyāḥ . itaḥ paraṃ vaktavyaṃ kimapi na avaśiṣṭam ityataḥ vijayammā rāvaḥ ca prakoṣṭhāt bahiḥ āgatya vidyāśrīdharābhyāṃ saha aupacārikasambhāṣaṇaṃ kṛtvā tataḥ nirgatavantau . vidyā ādarśaḥ vā tābhyāṃ kimartham āgataṃ, kiṃ sambhāṣaṇaṃ pravṛttam ityādikaṃ na pṛṣṭavantau .

apūrvāyāḥ manaśśāntiḥ apagatā āsīt punaḥ api . ‘yathā etau vadataḥ tathā sarvaṃ vismartuṃ, kṣamāṃ darśayituṃ vā kiṃ śakyam ? etābhyāṃ mama poṣaṇaṃ, vidyābhyāsāya vyavasthā ityādikaṃ yat kṛtaṃ tat sarvaṃ tu pāpabhayasya nyūnīkaraṇāya eva . etayoḥ prītyādarādīnāṃ pṛṣṭhabhūmikāyāṃ yat kāraṇam āsīt tasya avagamanasya anantaram api tayoḥ viṣaye pūrvatanaḥ eva ādaraḥ kathaṃ tiṣṭhet ? yadi sūryeṇa tādṛśaṃ kṛtyaṃ na kṛtaṃ syāt tarhi ete kāñcit anāthām ānīya sampoṣya adhyayanāya vyavasthām akariṣyan kim ? na . niścayena na . ataḥ spaṣṭaṃ yat pāpasañcayasya kṣayāya eva etatsarvaṃ kṛtam iti . sūryāya mayā hṛdayaṃ samarpitam iti tu satyam . tasya ādhāratvenāpi mayā sthitam . kintu tena mama upari sthitaḥ pitṛcchāyārūpaḥ ādhāraḥ apavāritaḥ ityasya jñānasya anantaramapi tasmin mama anurāgaḥ kathaṃ tiṣṭhet ? tasya mukhasya darśanāt eva pituḥ prāṇahartṛtvaṃ smaryate . etādṛśena saha ājīvanaṃ kathaṃ sthātuṃ śakyeta ? sarvasyāsya anantaramapi tasmin pūrvatanaḥ eva anurāgaḥ katham anuvarteta ? naiva . aśakyam etat . ataḥ tasmāt dūre sthitvā nūtanasya jīvanasya nirmāṇāya prayāsaḥ eva aucityam āvahet ....’’

\* \* \*

apūrvāyāḥ khedam apanetum ādarśaḥ bahudhā prayatate sma . tāṃ pratidinaṃ vihārāya nayati sma saḥ . calanacitradarśanāya, mandiraṃ prati vā sā nīyate sma tena . cāyapānavyājena upāhāramandiraṃ nītvā tasyāḥ priyaṃ khādyaṃ dāpayati sma saḥ . etatsarvaṃ kṛtaṃ cedapi apūrvāyāḥ manassthitiḥ uttamā jātā iti na bhāsate sma kadācit .

kadācit sā apṛcchat - ‘‘sūryeṇa mama pituḥ eva hananaṃ kṛtam iti bhavatā pūrvameva jñāyate sma kim ?’’ iti .

“na . saḥ hananaṃ kṛtavān iti tu jānāmi sma . prabhākararāvavaryaḥ tasya janmadātā na ityapi jānāmi sma . kintu bhavatyāḥ pituḥ eva hananaṃ tena kṛtam iti tu bhavatyāḥ kathanasya anantarameva mayā jñātam’’ iti avadat ādarśaḥ .

“sūryam ahaṃ manasā iṣṭavatī āsam . ataḥ eva bhavatā prārthite api anukūlakaram uttaraṃ dātuṃ na śaktaṃ mayā . sūryasya manovedanā, saṅkaṭaṃ, paścāttāpaḥ, anyeṣāṃ tiraskārāt tena prāptaḥ ātmahīnatābhāvaḥ ityādayaḥ taṃ prati mām ākarṣan . so'pi mām icchati sma viśeṣataḥ ....’’ iti kathayitvā apūrvā ādarśasya mukhaṃ dṛṣṭavatī . tatra tejohīnatā dṛśyate sma . etādṛśaṃ sambhāvyeta iti na ūhitam āsīt tena .

apūrvā kathanam anuvartitavatī - ‘‘kintu idānīṃ tena mama pituḥ hananaṃ kṛtam iti satyam anāvṛtam asti . tasmāt pūrvatanyā bhāvanayā ahaṃ taṃ draṣṭuṃ na arhāmi sarvathā . rāvavaryeṇa mama sāhāyyaṃ bahudhā kṛtam . tadarthaṃ tasmin viśeṣakṛtajñatāṃ vahāmi aham . dūrāt eva tadīyasya gṛhasya śubham āśaṃsāmi . kintu kathamapi tasya gṛhasya sadasyeṣu anyatamā bhavituṃ na arhāmi ....’’

ādarśena sarvaṃ śāntatayā āsaktyā ca śrutam . kintu svābhiprāyaḥ ko'pi na prakāśitaḥ . ataḥ apūrvā punaḥ avadat - ‘‘ataḥ eva mayā kaścana nirṇayaḥ kṛtaḥ asti .”

kaḥ saḥ nirṇayaḥ iti pṛcchan iva praśnārthakadṛṣṭyā ādarśaḥ apūrvāyāḥ mukham apaśyat .

“kiṃ bhavān māṃ pariṇetum arhet ?’’ iti apṛcchat apūrvā .

anūhyam etaṃ praśnaṃ śrutavataḥ ādarśasya mukhaṃ śatasya dīpānāṃ prakāśena iva viśeṣataḥ dyotamānaṃ jātam . saḥ svasya ānandātiśayaṃ niroddhum aśaknuvan mahatā harṣeṇa apṛcchat - ‘‘kiṃ bhavatī hṛtpūrvakam evaṃ pṛcchati ? kim aham atra viśvasāni ?’’

“avaśyaṃ viśvasyatām . bhavataḥ prītiḥ, gauravam, asūyā ityādayaḥ māṃ vaśīkurvanti . patitvena prāptum icchati jane etādṛśān eva guṇān icchati kanyā . mama jīvane pravṛttaṃ sarvaṃ mayā śrāvitam . cintanamapi yathāvat niveditam . etatsarvaṃ jñātvā api bhavān kiṃ mām abhyupagacchet ?’’

“ko'yaṃ nirarthakaḥ praśnaḥ ? mayā nidhiḥ eva prāptaḥ asti . prāptaṃ nidhiṃ ko vā matimān nirākuryāt ? tvayi mama anurāgaḥ asti iti tvaṃ jānāsi eva . idānīṃ tava anurāgapātratāṃ gataḥ aham ātmānaṃ dhanyaṃ manye . idānīmeva mātāpitarau etāṃ santoṣakarīṃ vārtāṃ śrāvayiṣyāmi’’ iti uktvā dūravāṇīṃ kartum udyataḥ saḥ kṣaṇaṃ viramya avadat - ‘‘kiṃ dūravāṇyā śrāvaṇena ? pratyakṣam uktvā tau āścaryasāgare nimajjayāva .”

gṛham āgatayoḥ tayoḥ mukhāt vārtāṃ śrutvā vidyā śrīdhararāvaḥ ca nitarāṃ santuṣṭau . ‘‘vaibhavopetaḥ vivāhaḥ māstu . saralatayā rajisṭarkrameṇa vivāhaḥ bhavatu . maṅgalākṣatārthaṃ bandhūn ātmīyān ca nimantrayāma’’ iti taiḥ nirṇītam .

vivāhapañjīkaraṇāya yāḥ pūrvaprakriyāḥ nirvartanīyāḥ syuḥ tāḥ anantaradine eva nirvartitavān ādarśaḥ . sa tu ākāśe ḍayamānaḥ iva āsīt .

gṛhajanānāṃ sahṛdayatā, niṣkalmaṣaprītiḥ, sāralyam ityādīnāṃ kāraṇataḥ apūrvā acirāt eva svasthamanaskā jātā . parīkṣāpariṇāmaḥ api prāptaḥ . sā unnataśreṇīṃ prāpya uttīrṇā āsīt .

tām udyogāya citavatīṃ ‘vipro’saṃsthāṃ gatvā aṅkapatrapramāṇapatrādikaṃ dattvā, niyuktiṃ sthirīkṛtya ‘vivāhānantaraṃ māsābhyantare kāryārtham āgaṃsyate’ iti uktvā āgatavatī apūrvā . tayā saha ādarśaḥ api gataḥ āsīt . samīpadarśanāt, unmuktamanasā sambhāṣaṇāt ca ādarśa-apūrvayoḥ madhye sthitam antaram apagatam .

vidyā śrīdhararāvaḥ ca prabhākararāvasya gṛhaṃ gatvā maṅgalākṣatasambaddhaṃ nimantraṇaṃ dattvā āgatau . taddarśanasamanantarameva sūryaḥ tvarayā āgatya apūrvām apṛcchat - ‘‘ādarśaḥ bhavatīṃ pariṇeṣyati iti śrutam . kim etat satyam ?’’ iti .

“āṃ sūrya !’’ iti saṃyamaṃ saṃsādhya śāntatayā avadat apūrvā .

“apūrve ! etādṛśaṃ mahādaṇḍanaṃ mā dehi mahyam . tvāṃ vinā jīvituṃ śaktiḥ nāsti mama’’ - dainyena avadat sūryaḥ .

“sūrya ! mayā samyak vicintya eva eṣaḥ nirṇayaḥ kṛtaḥ . matpitṛhananakartṛtvaṃ vahatā bhavatā saha ājīvanaṃ sthātuṃ sarvathā na śaknomi aham . ataḥ eva mayā nirṇītaṃ yat bhavattaḥ dūre sthitvā tat vismartuṃ prayāsaḥ karaṇīyaḥ iti . bhavadviṣaye mama kopaḥ, asantoṣaḥ, dveṣaḥ vā nāsti . bhavatā uddeśapūrvakaṃ kṛtaṃ kṛtyaṃ na tat iti ahaṃ jānāmi eva . vivekajananāt pūrvaṃ sañjātaṃ kṛtyaṃ tat . tathāpi matpitṛhananakartāraṃ patitvena abhyupagantuṃ na sajjate mama manaḥ . kintu bhavadīyam uttamaṃ snehaṃ tu rakṣitum icchāmi aham . mayi prītigauravādayaḥ yadi syuḥ, mama snehaṃ yadi bhavān icchati tarhi adyatve uttaradāyitvavatā bhavatā yathā vyavahṛtaṃ tathaiva vyavaharaṇīyam agre api . āvayoḥ snehaḥ anuvarteta ....’’

“ayameva antimanirṇayaḥ kiṃ bhavatyāḥ ? nyāyālayena yādṛśaṃ daṇḍanaṃ vihitaṃ tato'pi kaṭhoraṃ daṇḍanaṃ vihitaṃ bhavatyā . bhavatyā virahitaṃ jīvanaṃ niścayenāsti mahādaṇḍanarūpam eva..’’ - sāśrumukhaḥ san avadat sūryaḥ .

“etat tu sāttvikaṃ daṇḍanam . samīpe sthitvā sadā manastāpavahanāt api dūre sthitvā sneharakṣaṇameva adhikam aucityam āvahati iti mayā nirṇītam . sarvaṃ kālaḥ vismārayiṣyati . ahamapi vismartuṃ prayāsaṃ kariṣyāmi . bhavatā api etatsarvaṃ vismṛtya jīvanasya nūtanaḥ adhyāyaḥ ārambhaṇīyaḥ . mama etām apekṣām avaśyaṃ pūrayiṣyati nanu bhavān ?’’

sūryaḥ prativacanaṃ kimapi anuktvā dainyena tām apaśyat . apūrvā api prayāsena svasya bhāvatīvratāṃ nigṛhya prayatnena mukhe hāsaṃ vahantī - ‘‘vivāhadine avaśyam upasthātavyaṃ bhavatā’’ iti avadat .

sūryaḥ bhārabhūtahṛdayaḥ san mandaṃ padāni sthāpayan tataḥ pratinivṛttaḥ .
