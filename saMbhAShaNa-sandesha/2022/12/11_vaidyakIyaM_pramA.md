+++
title = "11 वैद्यकीयं प्रमाणपत्रं संस्कृते"

+++
**वैद्यकीयं प्रमाणपत्रं संस्कृतेन**

**यात्री**

 बहूनि दिनानि विरामं स्वीकृत्य उद्योगार्थम् आगतवान् अश्विनीकुमारः । विरामकारणं विवृण्वत् वैद्यकीयप्रमाणपत्रं सः संस्थाध्यक्षस्य पुरतः उपस्थापितवान् । तत् प्रमाणपत्रं दृष्ट्वा संस्थाध्यक्षः आनन्दकोपविस्मयादिभावैः युगपत् बाधितः ![](magazine_images/img-1669825526letter.jpg)इव अश्विनीकुमारम् अपश्यत् । यतः तत् वैद्यकीयप्रमाणपत्रम् आसीत् संस्कृतभाषया लिखितम् (न तु मुद्रितम्) । समग्रम् अवगन्तुं न शक्यते इति कोपः, किन्तु अपेक्षितं विवरणं समीचीनतया ददाति इति आश्चर्यं चापि अध्यक्षेण प्राप्तम् । तादृशस्य प्रमाणपत्रस्य अदृष्टप्ाूर्वत्वात् सन्तोषाधिक्यं प्राप्तवता अध्यक्षेण विरामदिनानां मान्यता सपदि परिकल्पिता ।

इत्येवं स्वानुभवं कथयता वित्तकोषाधिकारिणा ‘सः वैद्यः द्रष्टव्यः’ इति उत्कटा इच्छा मयि
उत्पादिता । झटिति तस्य वैद्यस्य सम्पर्कसङ्ख्यां प्राप्य मेलनवेलां च निश्चित्य विरतः अहम् ।

रुग्णानां महति सम्मर्दे सति अपि निश्चितकाले वैद्येन मेलनम् अन्ाुमतम् । वैद्यः विश्वास-रामचन्द्र-जातेगांवकरः इति तदीयं नाम । ![](magazine_images/img-1669825678letter2.jpg)पुणेवास्तव्यः अयं वैद्यः स्वीयात् वैद्यकीयजीवनस्य आरम्भदिनात् एव वैद्यकीयप्रमाणपत्रं, शुल्कादीनां प्राप्तिपत्रं च संस्कृतेन एव ददाति ।

त्रिंशदधिकवर्षेभ्यः आयुर्वेदचिकित्साम् आश्रयन् विश्वासवर्यः संस्कृतविषये विशिष्टानुरोधवान् अस्ति इत्ययं विषयः मयि महान्तं हर्षम् अजनयत् । ‘प्रमाणपत्रविषये जनाः विरोधं न कृतवन्तः किम् ?’ इति पृष्टे, सः अवदत् - ‘‘केचन आङ्ग्लभाषया एव प्रमाणपत्रम् इच्छन्तः तदर्थम् अन्ाुरुन्धन्ति एव । किन्तु विरलेभ्यः तादृशेभ्यः प्रमाण-पत्रस्य पृष्ठतः आङ्ग्लभाषया अपि लिखित्वा ददामि अहम्’’ इति । कार्यालयीयाः प्रमुखाः आक्षेपं कृत-वन्तः किम् इत्यस्य उत्तरं तस्मात् प्राप्तम् - ‘‘न तथा । यतो हि रुग्णस्य नाम, रोगस्य नाम, चिकित्सावधिः इत्यादिकं तुं पठित्रा सरलतया अवगम्यते’’ इति ।

व्यावहारिकं संस्कृतं प्रयत्नेन श्रद्धया च आचरणद्वारा जनान् प्रति प्रापयन् विश्वासवर्यः स्वयमपि प्रीतिमान् अस्ति संस्कृतविषये । संहितादिपठने प्रवृत्तिः तु तदीया अस्ति एव । भाषारूपेण अपि संस्कृतस्य पठने तदीया आसक्तिः । सम्भाषणसन्देशविषयं श्रुत्वा सः अन्ाुक्षणं पञ्चवार्षिकं ग्राहकत्वं स्वीकृतवान् ।

विश्वासवर्यः इव अन्ये अपि बहवः वैद्याः, तदितरे वा ये दैनिके व्यावसायिके च व्यवहारे संस्कृतं प्रयुञ्जते, तेषां संख्या वर्धताम् । व्यावहारिकेषु बहुषु अंशेषु संस्कृतं दृश्यताम् इति स्वप्नः नूनं न दिवास्वप्नः इति ‘सविश्वासं’ वक्तुं शक्यम् ।



vaidyakīyaṃ pramāṇapatraṃ saṃskṛtena

yātrī

 bahūni dināni virāmaṃ svīkṛtya udyogārthamāgatavān aśvinīkumāraḥ. virāmakāraṇaṃ vivṛṇvat vaidyakīyapramāṇapatraṃ saḥ saṃsthādhyakṣasya purataḥ upasthāpitavān. tat pramāṇapatraṃ dṛṣṭvā saṃsthādhyakṣaḥ ānandakopavismayādibhāvaiḥ yugapat bādhitaḥ iva aśvinīkumāram apaśyat. yataḥ tat vaidyakīyapramāṇapatram āsīt saṃskṛtabhāṣayā likhitam (na tu mudritam). samagram avagantuṃ na śakyate iti kopaḥ, kintu apekṣitaṃ vivaraṇaṃ samīcīnatayā dadāti iti āścaryaṃ cāpi adhyakṣeṇa prāptam. tādṛśasya pramāṇapatrasya adṛṣṭapāūrvatvāt santoṣādhikyaṃ prāptavatā adhyakṣeṇa virāmadinānāṃ mānyatā sapadi parikalpitā.

ityevaṃ svānāubhavaṃ kathayatā vittakoṣādhikāriṇā ‘saḥ vaidyaḥ draṣṭavyaḥ’ iti utkaṭā icchā mayi utpāditā. jhaṭiti tasya vaidyasya samparkasaṅkhyāṃ prāpya melanavelāṃ ca niścitya virataḥ aham.

rugṇānāṃ mahati sammarde sati api niścitakāle vaidyena melanam anāumatam. vaidyaḥ viśvāsa-rāmacandra-jātegāṃvakaraḥ iti tadīyaṃ nāma. puṇevāstavyaḥ ayaṃ vaidyaḥ svīyāt vaidyakīyajīvanasya ārambhadināt eva
vaidyakīyapramāṇapatraṃ, śulkādīnāṃ prāptipatraṃ ca saṃskṛtena eva dadāti.

triṃśadadhikavarṣebhyaḥ āyurvedacikitsām āśrayan viśvāsavaryaḥ saṃskṛtaviṣaye viśiṣṭānāurodhavān asti ityayaṃ viṣayaḥ mayi mahāntaṃ harṣam ajanayat. ‘pramāṇapatraviṣaye janāḥ virodhaṃ na kṛtavantaḥ kim ?’ iti pṛṣṭe, saḥ avadat - ‘‘kecana āṅglabhāṣayā eva pramāṇapatram icchantaḥ tadartham anāurundhanti eva. kintu viralebhyaḥ tādṛśebhyaḥ pramāṇa-patrasya pṛṣṭhataḥ āṅglabhāṣayā api likhitvā dadāmi aham’’ iti. kāryālayīyāḥ pramukhāḥ ākṣepaṃ kṛta-vantaḥ kim ityasya uttaraṃ tasmāt prāptam - ‘‘na tathā. yato hi rugṇasya nāma, rogasya nāma, cikitsāvadhiḥ ityādikaṃ tuṃ paṭhitrā saralatayā avagamyate’’ iti.

vyāvahārikaṃ saṃskṛtaṃ prayatnena śraddhayā ca ācaraṇadvārā janān prati prāpayan viśvāsavaryaḥ svayamapi prītimān asti saṃskṛtaviṣaye. saṃhitādipaṭhane pravṛttiḥ tu tadīyā asti eva. bhāṣārūpeṇa api saṃskṛtasya paṭhane tadīyā āsaktiḥ. sambhāṣaṇasandeśaviṣayaṃ śrutvā saḥ anāukṣaṇaṃ pañcavārṣikaṃ grāhakatvaṃ svīkṛtavān.

viśvāsavaryaḥ iva anye api bahavaḥ vaidyāḥ, taditare vā ye dainike vyāvasāyike ca vyavahāre saṃskṛtaṃ prayuñjate, teṣāṃ saṃkhyā vardhatām. vyāvahārikeṣu bahuṣu aṃśeṣu saṃskṛtaṃ dṛśyatām iti svapnaḥ nūnaṃ na divāsvapnaḥ iti ‘saviśvāsaṃ’ vaktuṃ śakyam.
