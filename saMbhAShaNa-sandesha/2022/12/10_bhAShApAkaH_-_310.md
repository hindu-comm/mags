+++
title = "10 भाषापाकः - 310 * माणवकः तोलयति"

+++
**भाषापाकः - 310**

**\* माणवकः**

**तोलयति तुलयति च**

शिष्यः - श्रीमन् ! ‘तोलनम्’ ‘तुलनम्’ इति रूपद्वयं श्रूयते । एतत् रूपद्वयमपि साधु एव ननु ?

आचार्यः - आदौ ‘तोलनम्’ इत्यस्य धातुप्रत्ययादिविवरणं वद ।

शि - तुल उन्माने इति धातुः । ततः ल्युट्प्रत्ययः । ‘पुगन्तलघूपधस्य च’ (7.3.86) इति सूत्रेण गुणः ।

आ - ‘तुलनम्’ इत्यत्र ?

शि -  तत्र तु गुणाभावः वक्तव्यः । तत् कथम् इति न जाने ।

आ - धातुकाव्यस्य (नारायणभट्टत्तिरिविरचितस्य) व्याख्याने लिख्यते - ‘चुरादिणिचोऽनित्यत्वात् णिजभावः’ इति । (3.21) धातुप्रदीपकारः मैत्रेयः अपि वदति - ‘णिचोऽनित्यत्वात्...’ इति । तन्नाम एतौ उभौ अपि णिचः अनित्यत्वम् उक्त्वा तत् रूपं साधयतः इत्यर्थः । णिजभावे ‘इगुपधज्ञाप्रीकिरः कः’ (3.1.135) इति कप्रत्ययः । तस्मात् गुणाभावः । अमरकोषव्याख्याने सुधायाम् एतत् मतम् आश्रितम् । किन्तु अनित्यण्यन्तेषु अयं धातुः न अन्तर्भवति । ‘सर्वे चुरादयः अनित्यण्यन्ताः’ इति मतं यत् श्रूयते तत्र सर्वे सहमतिं न दर्शयन्ति ।

शि - अन्या युक्तिः पूर्वजैः आश्रीयते किं ‘तुलनम्’ इत्यस्य समर्थनाय ?

आ - आम् । माधवीयधातुवृत्तौ लिख्यते - (‘तुला’शब्दप्रकरणे) - ‘णिचोऽनित्यत्वादिति मैत्रैयः । अन्ये तु णिजभावे प्रमाणाभावात् ‘तुल्यार्थैः...’ (2.3.72) इत्यादौ तुला इति निपातनात् अङि णिलुकि तुला इति’’ इति ।

शि - ‘तुल्यार्थैरतुलोपमाभ्यां तृतीयान्यतरस्याम्’ (2.3.72) इति सूत्रे सूत्रकारः ‘तुला’शब्दं प्रयुङ्क्ते इत्यतः तन्निपातम् अवलम्ब्य ‘तुला’शब्दः (गुणाभावरहितं रूपम् ) साध्यते इति खलु तस्य आशयः ?

आ - आम् । निपातने सत्यपि प्रत्ययः कः इति तु वक्तव्यम् एव ननु ? अङ्प्रत्ययः इति माधवीय-धातुवृत्तिकारस्य मतम् । ‘चिन्तिपूजिकथिकुम्बिचर्चश्च’ इति सूत्रेण (3.3.105) अङ् । वस्तुतः तेन सूत्रेण ‘तुल’धातुः न उपसङ्गृहीतः, तथापि तत्र प्रयुक्तः चकारः अनुक्तसमुच्चयार्थकः इति मतम् अङ्गीकृत्य तुलधातोः अङि तुला इति रूपम् इति उच्यते ।

‘तुला’ इत्यतः ‘तत्करोति तदाचष्टे..’ (वा.3.1.26) इत्यनेन णिचि तुलयति इति रूपम् । तस्य एव ल्युडन्तं रूपं ‘तुलनम्’ इति ।

शि - एवं च सिद्धं यत् तोलयति तुलयति चेति उभौ अपि समानार्थकौ इति । तोलना, तोलनम् इत्यादीनि तोलयतेः (दशमगीयस्य तुलधातोः) रूपाणि । तुलना, तुला इत्यादीनि तु तुलयति इत्यस्य (तुलाशब्दात् णिचं विधाय निष्पादितस्य) रूपाणि ।

आ - आम् । पाणिनिधातुपाठे एव उक्तत्वात् तोलयतेः विषये कस्यापि न विप्रतिपत्तिः । शिष्ट-प्रयोगबाहुल्यात् तुलयति इत्येतदपि अभ्युपगम्यते । केचन शिष्टप्रयोगाः यथा -

 - तुलयति स्म विलोचनतारकाः । - शिशुपाल. 6-4

 - आखुः कैलासशैलं तुलयति... - सुभाषितम्

 - सममेणमदैर्यदापणे तुलयन् सौरभलोभनिश्चलम् । - नैषध. 2.92

 - तुलनं चाद्रिराजस्य समुद्रस्य च तारणम् । - मृच्छ. 9.20



bhāṣāpākaḥ - 310

\* māṇavakaḥ

tolayati tulayati ca

śiṣyaḥ - śrīman ! ‘tolanam’ ‘tulanam’ iti rūpadvayaṃ śrūyate. etat rūpadvayamapi sādhu eva nanu ?

ācāryaḥ - ādau ‘tolanam’ ityasya dhātupratyayādivivaraṇaṃ vada.

śi - tula unmāne iti dhātuḥ. tataḥ lyuṭpratyayaḥ. ‘pugantalaghūpadhasya ca’ (7.3.86) iti sūtreṇa guṇaḥ.

ā - ‘tulanam’ ityatra ?

śi - tatra tu guṇābhāvaḥ vaktavyaḥ. tat katham iti na jāne.

ā - dhātukāvyasya (nārāyaṇabhaṭṭattiriviracitasya) vyākhyāne likhyate - ‘curādiṇico'nityatvāt ṇijabhāvaḥ’ iti. (3.21) dhātupradīpakāraḥ maitreyaḥ api vadati - ‘ṇico'nityatvāt...’ iti. tannāma etau ubhau api ṇicaḥ anityatvam uktvā tat rūpaṃ sādhayataḥ ityarthaḥ. ṇijabhāve ‘igupadhajñāprīkiraḥ kaḥ’ (3.1.135) iti kapratyayaḥ. tasmāt guṇābhāvaḥ. amarakoṣavyākhyāne sudhāyām etat matam āśritam. kintu anityaṇyanteṣu ayaṃ dhātuḥ na antarbhavati. ‘sarve curādayaḥ anityaṇyantāḥ’ iti mataṃ yat śrūyate tatra sarve sahamatiṃ na darśayanti.

śi - anyā yuktiḥ pūrvajaiḥ āśrīyate kiṃ ‘tulanam’ ityasya samarthanāya ?

ā - ām. mādhavīyadhātuvṛttau likhyate - (‘tulā’śabdaprakaraṇe) - ‘ṇico'nityatvāditi maitraiyaḥ. anye tu ṇijabhāve pramāṇābhāvāt ‘tulyārthaiḥ...’ (2.3.72) ityādau tulā iti nipātanāt aṅi ṇiluki tulā iti’’ iti.

Śi - ‘tulyārthairatulopamābhyāṃ tṛtīyānyatarasyām’ (2.3.72) iti sūtre sūtrakāraḥ ‘tulā’śabdaṃ prayuṅkte ityataḥ tannipātam avalambya ‘tulā’śabdaḥ (guṇābhāvarahitaṃ rūpam ) sādhyate iti khalu tasya āśayaḥ ?

ā - ām. nipātane satyapi pratyayaḥ kaḥ iti tu vaktavyam eva nanu ? aṅpratyayaḥ iti mādhavīya-dhātuvṛttikārasya matam. ‘cintipūjikathikumbicarcaśca’ iti sūtreṇa (3.3.105) aṅ. vastutaḥ tena sūtreṇa ‘tula’dhātuḥ na upasaṅgṛhītaḥ, tathāpi tatra prayuktaḥ cakāraḥ anuktasamuccayārthakaḥ iti matam aṅgīkṛtya tuladhātoḥ aṅi tulā iti rūpam iti ucyate.

‘tulā’ ityataḥ ‘tatkaroti tadācaṣṭe..’ (vā.3.1.26) ityanena ṇici tulayati iti rūpam. tasya eva lyuḍantaṃ rūpaṃ ‘tulanam’ iti.

śi - evaṃ ca siddhaṃ yat tolayati tulayati ceti ubhau api samānārthakau iti. tolanā, tolanam ityādīni tolayateḥ (daśamagīyasya tuladhātoḥ) rūpāṇi. tulanā, tulā ityādīni tu tulayati ityasya (tulāśabdāt ṇicaṃ vidhāya niṣpāditasya) rūpāṇi.

ā - ām. pāṇinidhātupāṭhe eva uktatvāt tolayateḥ viṣaye kasyāpi na vipratipattiḥ. śiṣṭa-prayogabāhulyāt tulayati ityetadapi abhyupagamyate. kecana śiṣṭaprayogāḥ yathā -

 - tulayati sma vilocanatārakāḥ. - śiśupāla. 6-4

 - ākhuḥ kailāsaśailaṃ tulayati... - subhāṣitam

 - samameṇamadairyadāpaṇe tulayan saurabhalobhaniścalam. - naiṣadha. 2.92

 - tulanaṃ cādrirājasya samudrasya ca tāraṇam. - mṛccha. 9.20
