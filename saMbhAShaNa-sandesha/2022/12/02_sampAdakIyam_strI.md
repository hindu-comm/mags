+++
title = "02 सम्पादकीयम् स्त्रीशक्तेः सम्मा"

+++
**सम्पादकीयम्**

**स्त्रीशक्तेः सम्मानः**

अस्याः मानवसृष्टेः निर्माणे पुरुषस्य यथा, तथैव सहभागः अस्ति महिलायाः अपि । शक्तिरूपिणी सा न कस्मिंश्चित् अपि क्षेत्रे अवरा । जीवनस्य सर्वेषु अपि क्षेत्रेषु नैकानि उदाहरणानि प्राप्यन्ते विषयेऽस्मिन् । किञ्च पुरुषेषु यानि न स्युः तादृशानि कानिचन विशिष्टसामर्थ्यानि तस्यै एव दत्तवान् अस्ति भगवान् । ‘कीर्तिश्रीर्वाक् च नारीणां स्मृतिर्मेधा धृतिः क्षमा’ इति वर्णयति भगवान् श्रीकृष्णः अपि । बहुभिः वाक्यैः सुभाषितैः च स्त्रीमहिमा वर्णितः अस्ति अस्माकं ग्रन्थेषु । आ वेदकालात् अपि स्वीयं श्रेष्ठत्वं प्रख्यापयन्ती स्त्री मध्यकाले उपेक्षापात्रत्वं नीता कैश्चित् अविचारप्रियैः । सा किञ्चन भोग्यं वस्तु इत्येव प्रतिपादितं तैः । तत् समीकर्तुं प्रयतमानैः ‘स्त्रीपुरुषसमानता’ इत्यादिभिः शब्दैः अन्यः एव प्रपञ्चः आरब्धः ।

समानता किमर्थं साधनीया ? स्त्री तु ईश्वरस्य स्वतन्त्रा सृष्टिः । शारीरक-मानसिकभावनिकादिभिः दृष्टिभिः सा नितरां भिन्ना अस्ति पुरुषात् । तस्याः सामर्थ्यं, क्षमा, अवगमनं, दूरदृष्टिः इत्यादयः बहवः अंशाः तां विशिष्टां विदधति । किन्तु विडम्बना नाम चित्रपटसृष्टिः, वाहिनीषु धारावाहिन्यः, विज्ञापिकाः इत्यादिषु बीभत्सं किञ्चन रूपं प्रदर्श्यते स्त्रियः । तत्तु निन्द्यं सर्वथा ।

अधिकारदानमात्रेण वस्तुतः विशिष्टं किमपि न साध्येत । कर्तव्यनिर्वहणे स्वातन्त्र्यं, निर्णयस्वीकारे सहभागिता, सामर्थ्यप्रकटने अवसरः वा यदि दीयेत तर्हि स्त्री पूर्णसामर्थ्येन आत्मानं प्रकटयेत् । ‘महिलासशक्तीकरणम्’ इत्यादयः शब्दाः निरर्थकत्वं प्राप्नुयुः । यतो हि स्त्री स्वयं शक्तिरूपा । अवसरमात्रस्य परिकल्पनं तस्याः शक्तेः आराधनं भवितुम् अर्हेत् । एवं ननु ?

हरियाणायां समालखाक्षेत्रे संस्कृतभारत्या आयोजितम् आसीत् महिलासम्मेलनम् । तेन सह अखिलभारतीया गोष्ठी अपि आसीत् उत्तरदायित्ववताम् । आनन्दस्य विषयः नाम अ.भा.उपवेशने यावती, तावती एव सङ्ख्या आसीत् महिलासम्मेलने अपि । किञ्च गोष्ठ्यामपि काश्चन आसन् एव । कुटुम्बं, वृत्तिं च निरुह्य समाजोन्नतिसम्बद्धेभ्यः कार्येभ्यः समयं यच्छन्त्यः सर्वाः महिलाः निश्चयेन सन्ति अनुकरणीयाः । अत्र यथा, तथा अन्यत्रापि तासाम् अनुकरणीयत्वं सर्वेषां दृग्गोचरीभवतु । सा एव शक्तेः आराधना । सः एव सम्मानः ।



**sampādakīyam**

**strīśakteḥ sammānaḥ**

asyāḥ mānavasṛṣṭeḥ nirmāṇe puruṣasya yathā, tathaiva sahabhāgaḥ asti mahilāyāḥ api. śaktirūpiṇī sā na kasmiṃścit api kṣetre avarā. jīvanasya sarveṣu api kṣetreṣu naikāni udāharaṇāni prāpyante viṣaye'smin. kiñca puruṣeṣu yāni na syuḥ tādṛśāni kānicana viśiṣṭasāmarthyāni tasyai eva dattavān asti bhagavān. ‘kīrtiśrīrvāk ca nārīṇāṃ smṛtirmedhā dhṛtiḥ kṣamā’ iti varṇayati bhagavān śrīkṛṣṇaḥ api. bahubhiḥ vākyaiḥ subhāṣitaiḥ ca strīmahimā varṇitaḥ asti asmākaṃ grantheṣu. ā vedakālāt api svīyaṃ śreṣṭhatvaṃ prakhyāpayantī strī madhyakāle upekṣāpātratvaṃ nītā kaiścit avicārapriyaiḥ. sā kiñcana bhogyaṃ vastu ityeva pratipāditaṃ taiḥ. tat samīkartuṃ prayatamānaiḥ ‘strīpuruṣasamānatā’ ityādibhiḥ śabdaiḥ anyaḥ eva prapañcaḥ ārabdhaḥ.

samānatā kimarthaṃ sādhanīyā ? strī tu īśvarasya svatantrā sṛṣṭiḥ. śārīraka-mānasikabhāvanikādibhiḥ dṛṣṭibhiḥ sā nitarāṃ bhinnā asti puruṣāt. tasyāḥ sāmarthyaṃ, kṣamā, avagamanaṃ, dūradṛṣṭiḥ ityādayaḥ bahavaḥ aṃśāḥ tāṃ viśiṣṭāṃ vidadhati. kintu viḍambanā nāma citrapaṭasṛṣṭiḥ, vāhinīṣu dhārāvāhinyaḥ, vijñāpikāḥ ityādiṣu bībhatsaṃ kiñcana rūpaṃ pradarśyate striyaḥ. tattu nindyaṃ sarvathā.

adhikāradānamātreṇa vastutaḥ viśiṣṭaṃ kimapi na sādhyeta. kartavyanirvahaṇe svātantryaṃ, nirṇayasvīkāre sahabhāgitā, sāmarthyaprakaṭane avasaraḥ vā yadi dīyeta tarhi strī pūrṇasāmarthyena ātmānaṃ prakaṭayet. ‘mahilāsaśaktīkaraṇam’ ityādayaḥ śabdāḥ nirarthakatvaṃ prāpnuyuḥ. yato hi strī svayaṃ śaktirūpā. avasaramātrasya parikalpanaṃ tasyāḥ śakteḥ ārādhanaṃ bhavitum arhet. evaṃ nanu ?

hariyāṇāyāṃ samālakhākṣetre saṃskṛtabhāratyā āyojitam āsīt mahilāsammelanam. tena saha akhilabhāratīyā goṣṭhī api āsīt uttaradāyitvavatām. ānandasya viṣayaḥ nāma a.bhā.upaveśane yāvatī, tāvatī eva saṅkhyā āsīt mahilāsammelane api. kiñca goṣṭhyāmapi kāścana āsan eva. kuṭumbaṃ, vṛttiṃ ca niruhya samājonnatisambaddhebhyaḥ kāryebhyaḥ samayaṃ yacchantyaḥ sarvāḥ mahilāḥ niścayena santi anukaraṇīyāḥ. atra yathā, tathā anyatrāpi tāsām anukaraṇīyatvaṃ sarveṣāṃ dṛggocarībhavatu. sā eva śakteḥ ārādhanā. saḥ eva sammānaḥ.
