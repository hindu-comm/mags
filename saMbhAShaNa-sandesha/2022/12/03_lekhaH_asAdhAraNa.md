+++
title = "03 लेखः असाधारणं वैदुष्यम् * चिन्"

+++
**लेखः**

**असाधारणं वैदुष्यम् \* चिन्मयः आमशेकरः**

\[भारतीयप्राशासनिकसेवा (ऐ.ए.एस्.) इत्यादयः कठिनतमपरीक्षात्वेन परिगण्यन्ते अद्यत्वे । किन्तु एताः भवन्ति उद्योगप्राप्तिप्रधानाः । संस्कृतक्षेत्रे तु ‘तेनालीपरीक्षा’ ‘नगरपरीक्षा’ इत्यादयः भारतीयप्राशासनिकसेवापरीक्षाम् अपि अतिशेरते गुणस्तरेण ज्ञानेन काठिन्येन च । शास्त्रसम्बद्धं गभीरं ज्ञानं परीक्ष्यते अत्र । अत्र उत्तीर्णता येन प्राप्येत तस्य तलस्पर्शिज्ञानविषये सन्देहः एव न अवशिष्यते । अत्र प्रवृत्तिः भवति ज्ञानैकहेतुना, निष्कारणं वा । प्रतिवर्षम् एतस्यां परीक्षायाम् उत्तीर्णतां प्राप्नुवन्तः केचन प्रमाणीकुर्वन्ति यत् गभीरज्ञानगङ्गापरम्परा अद्यापि निर्बाधम् अनुवर्तते इति ।\]

![](magazine_images/img-1669890818IMG-20221014-WA0016.jpg)विदुषी ब्रह्मवादिनी इत्यादीनि पदानि प्रायः अस्माभिः श्रुतपूर्वाणि । विशिष्टार्थगर्भाणि तानि । ‘वैदुष्यं’ नाम पदवीप्रमाणपत्रमात्रं न । अधीते शास्त्रे तलस्पर्शिज्ञानं यस्य यस्याः वा स्यात् सः सा वा विद्वान् विदुषी इति निर्देष्टुम् अर्हतां प्राप्नुयात् । एतत् तलस्पर्शिज्ञानं महान्तं परिश्रमम् अपेक्षते ।

एतादृशं ज्ञानं पूर्वं बहुधा दृश्यते स्म, अद्यत्वे तु न्यूनतया दृश्यते इति वदन्ति केचन । यत्र परिश्रमाधिक्यं स्यात् तस्मिन् सर्वस्मिन् अपि काले एतादृशं ज्ञानं दृष्टिगोचरतां प्राप्नुयात् अवश्यमेव । परिश्रमः तदा एव भवेत्, यत्र च अभिप्रेरकः कोऽपि भवेत्, ज्ञानस्य अभिज्ञानाय व्यवस्था काचित् स्यात् च ।![](magazine_images/img-1669890883IMG-20221014-WA0015.jpg)

अद्यत्वे ज्ञानस्य (वैदुष्यस्य) अभिज्ञानाय, तन्नाम परीक्षणाय व्यवस्था अस्ति स्थलद्वये । एका अस्ति ‘तेनाली’परीक्षा इति । अपरा अस्ति ‘नगर’परीक्षा इति । उभयत्र अपि वैदुष्यस्य सुसम्यक् परीक्षणं भवति ।

चतुर्दश स्तराः भवन्ति अत्र । एकैकं ग्रन्थम् अधिकृत्य एकैका परीक्षा । सा लेखनात्मिका मौखिकी च भवति । अन्ते सप्तानां प्रौढग्रन्थानां ‘महापरीक्षा’ भवति । ‘नगर’परीक्षाम् अहमदनगरस्था दत्तदेवस्थानसंस्था (महाराष्ट्रे विद्यमाना) चालयति । महापरीक्षा तु शृङ्गेरीश्रीचरणानां विधुशेखरभारतीमहास्वामिनां सन्निधौ प्रचलति । तेनालीपरीक्षायां नगरपरीक्षायां च परीक्षा भवति विविधेषु शास्त्रेषु अपि । परीक्षार्थी यत्किमपि शास्त्रं चित्वा एकैकशः स्तरान् उत्तीर्य महापरीक्षां सम्मुखीकर्तुम् अर्हति । महापरीक्षा तु प्रौढग्रन्थान् अवलम्ब्य भवति । तेषु सप्तसु ग्रन्थेषु स्थितं यं कञ्चित् विषयम् अधिकृत्य प्रश्नाः भवितुम् अर्हन्ति । ग्रन्थम् अदृष्ट्वा उत्तरं देयं यथाग्रन्थम् । विषयोपस्थितिः सम्यक् स्यात् चेदेव अत्र उत्तरं दातुं शक्यम् ।

परीक्षार्थं गभीरम् अध्ययनं करणीयं भवति इत्यतः परीक्षार्थिनः बहवः अध्ययनोत्तरम् एव (आचार्यादिपदवीप्राप्त्यनन्तरम् एव) अनयोः परीक्षयोः अन्यतरस्यां भागं ग्रहीतुम् उद्यताः भवन्ति । विरलाः एव अध्ययनकाले एव एतादृशपरीक्षार्थम् अपि सन्नाहम् आरभन्ते । उभयविधपरीक्षास्वीकरणाय अपि महान् एव सन्नाहः (अध्ययनं) करणीयः भवति इत्यतः सामान्याः शास्त्रज्ञाः एतयोः परीक्षयोः भागं वोढुम् उद्यताः न भवन्ति ।

एतयोः परीक्षाव्यवस्थयोः भागम् ऊढ्वा प्रतिवर्षं केचन (न बहुसङ्ख्याकाः) महापरीक्षायाम् उत्तीर्णतां प्राप्नुवन्ति । महापरीक्षायाम् उत्तीर्णतां प्राप्तवतां शास्त्रज्ञानं तु अतिगभीरं भवति एव । पुरुषाः इव महिलाः अपि भागं वहन्ति अत्र । अद्यत्वे कल्याणी ऋतुजा चेति उभे विदुष्यौ ‘महापरीक्षां’ सम्मुखीकृत्य उत्तीर्णतां प्राप्तवत्यौ ।

सौ.कल्याणीतन्मयहर्डीकर (भार्गवी सावईकर) गोवाराज्यीया । ‘काणकोण’नामके नगरे स्थितायां वाग्वर्धिनीपाठशालायां तर्करत्नात् भार्गवटेङ्गसेगुरुवर्यात् सा समग्रं न्यायशास्त्रम् अधीतवती । (यद्यपि अस्याः अध्ययनं वर्षद्वयात् पूर्वम् एव समाप्तम् आसीत्, तथापि करोनाकारणतः परीक्षा न प्रवृत्ता ।) राष्ट्रियसंस्कृतसंस्थानस्य भाषणस्पर्धायां न्यायशलाकायां च भागम् ऊढ्वा स्वर्णपदकं प्राप्तवती अस्ति इयम् ।

अपरा ऋतुजाबालकृष्णकुलकर्णि महाराष्ट्रीया । सा गोवायां स्थितायां श्रीविद्यापाठशालायां महामहोपाध्यायात् देवदत्तपाटीलगुरुवर्यसकाशात् न्यायशास्त्रम् अधीतवती । द्वादशकक्ष्यायाः सामान्याध्ययनस्य अनन्तरं तया शास्त्राध्ययनम् आरब्धम् । शास्त्राध्ययनकाले एव तया कर्णाटकसंस्कृतविश्वविद्यालयस्य पदवीपरीक्षायाम् अपि उत्तीर्णता प्राप्ता ।

गभीराध्यतने प्रवृत्तिं दर्शयित्वा महिलाः अपि महापरीक्षां सम्मुखीकृत्य उत्तीर्णतां प्राप्तुम् अर्हन्ति इत्येतत् स्वस्य आचरणेन दर्शितवत्यौ एते ‘विदुष्यौ’ निश्चयेन अभिनन्दनार्हे स्तः ननु ?



lekhaḥ

asādhāraṇaṃ vaiduṣyam \* cinmayaḥ āmaśekaraḥ

\[bhāratīyaprāśāsanikasevā (ai.e.es.) ityādayaḥ kaṭhinatamaparīkṣātvena parigaṇyante adyatve. kintu etāḥ bhavanti udyogaprāptipradhānāḥ. saṃskṛtakṣetre tu ‘tenālīparīkṣā’ ‘nagaraparīkṣā’ ityādayaḥ bhāratīyaprāśāsanikasevāparīkṣām api atiśerate guṇastareṇa jñānena kāṭhinyena ca. śāstrasambaddhaṃ gabhīraṃ jñānaṃ parīkṣyate atra. atra uttīrṇatā yena prāpyeta tasya talasparśijñānaviṣaye sandehaḥ eva na avaśiṣyate. atra pravṛttiḥ bhavati jñānaikahetunā, niṣkāraṇaṃ vā. prativarṣam etasyāṃ parīkṣāyām uttīrṇatāṃ prāpnuvantaḥ kecana pramāṇīkurvanti yat gabhīrajñānagaṅgāparamparā adyāpi nirbādham anuvartate iti.\]

viduṣī brahmavādinī ityādīni padāni prāyaḥ asmābhiḥ śrutapūrvāṇi. viśiṣṭārthagarbhāṇi tāni. ‘vaiduṣyaṃ’ nāma padavīpramāṇapatramātraṃ na. adhīte śāstre talasparśijñānaṃ yasya yasyāḥ vā syāt saḥ sā vā vidvān viduṣī iti nirdeṣṭum arhatāṃ prāpnuyāt. etat talasparśijñānaṃ mahāntaṃ pariśramam apekṣate.

etādṛśaṃ jñānaṃ pūrvaṃ bahudhā dṛśyate sma, adyatve tu nyūnatayā dṛśyate iti vadanti kecana. yatra pariśramādhikyaṃ syāt tasmin sarvasmin api kāle etādṛśaṃ jñānaṃ dṛṣṭigocaratāṃ prāpnuyāt avaśyameva. pariśramaḥ tadā eva bhavet, yatra ca abhiprerakaḥ ko'pi bhavet, jñānasya abhijñānāya vyavasthā kācit syāt ca.

adyatve jñānasya (vaiduṣyasya) abhijñānāya, tannāma parīkṣaṇāya vyavasthā asti sthaladvaye. ekā asti ‘tenālī’parīkṣā iti. aparā asti ‘nagara’parīkṣā iti. ubhayatra api vaiduṣyasya susamyak parīkṣaṇaṃ bhavati.

caturdaśa starāḥ bhavanti atra. ekaikaṃ grantham adhikṛtya ekaikā parīkṣā. sā lekhanātmikā maukhikī ca bhavati. ante saptānāṃ prauḍhagranthānāṃ ‘mahāparīkṣā’ bhavati. ‘nagara’parīkṣām ahamadanagarasthā dattadevasthānasaṃsthā (mahārāṣṭre vidyamānā) cālayati. mahāparīkṣā tu śṛṅgerīśrīcaraṇānāṃ vidhuśekharabhāratīmahāsvāmināṃ sannidhau pracalati. tenālīparīkṣāyāṃ nagaraparīkṣāyāṃ ca parīkṣā bhavati vividheṣu śāstreṣu api. parīkṣārthī yatkimapi śāstraṃ citvā ekaikaśaḥ starān uttīrya mahāparīkṣāṃ sammukhīkartum arhati. mahāparīkṣā tu prauḍhagranthān avalambya bhavati. teṣu saptasu grantheṣu sthitaṃ yaṃ kañcit viṣayam adhikṛtya praśnāḥ bhavitum arhanti. grantham adṛṣṭvā uttaraṃ deyaṃ yathāgrantham. viṣayopasthitiḥ samyak syāt cedeva atra uttaraṃ dātuṃ śakyam.

parīkṣārthaṃ gabhīram adhyayanaṃ karaṇīyaṃ bhavati ityataḥ parīkṣārthinaḥ bahavaḥ adhyayanottaram eva (ācāryādipadavīprāptyanantaram eva) anayoḥ parīkṣayoḥ anyatarasyāṃ bhāgaṃ grahītum udyatāḥ bhavanti. viralāḥ eva adhyayanakāle eva etādṛśaparīkṣārtham api sannāham ārabhante. ubhayavidhaparīkṣāsvīkaraṇāya api mahān eva sannāhaḥ (adhyayanaṃ) karaṇīyaḥ bhavati ityataḥ sāmānyāḥ śāstrajñāḥ etayoḥ parīkṣayoḥ bhāgaṃ voḍhum udyatāḥ na bhavanti.

etayoḥ parīkṣāvyavasthayoḥ bhāgam ūḍhvā prativarṣaṃ kecana (na bahusaṅkhyākāḥ) mahāparīkṣāyām uttīrṇatāṃ prāpnuvanti. mahāparīkṣāyām uttīrṇatāṃ prāptavatāṃ śāstrajñānaṃ tu atigabhīraṃ bhavati eva. puruṣāḥ iva mahilāḥ api bhāgaṃ vahanti atra. adyatve kalyāṇī ṛtujā ceti ubhe viduṣyau ‘mahāparīkṣāṃ’ sammukhīkṛtya uttīrṇatāṃ prāptavatyau.

sau.kalyāṇītanmayaharḍīkara (bhārgavī sāvaīkara) govārājyīyā. ‘kāṇakoṇa’nāmake nagare sthitāyāṃ vāgvardhinīpāṭhaśālāyāṃ tarkaratnāt bhārgavaṭeṅgaseguruvaryāt sā samagraṃ nyāyaśāstram adhītavatī. (yadyapi asyāḥ adhyayanaṃ varṣadvayāt pūrvam eva samāptam āsīt, tathāpi karonākāraṇataḥ parīkṣā na pravṛttā.) rāṣṭriyasaṃskṛtasaṃsthānasya bhāṣaṇaspardhāyāṃ nyāyaśalākāyāṃ ca bhāgam ūḍhvā svarṇapadakaṃ prāptavatī asti iyam.

aparā ṛtujābālakṛṣṇakulakarṇi mahārāṣṭrīyā. sā govāyāṃ sthitāyāṃ śrīvidyāpāṭhaśālāyāṃ mahāmahopādhyāyāt devadattapāṭīlaguruvaryasakāśāt nyāyaśāstram adhītavatī. dvādaśakakṣyāyāḥ sāmānyādhyayanasya anantaraṃ tayā śāstrādhyayanam ārabdham. śāstrādhyayanakāle eva tayā karṇāṭakasaṃskṛtaviśvavidyālayasya padavīparīkṣāyām api uttīrṇatā prāptā.

gabhīrādhyatane pravṛttiṃ darśayitvā mahilāḥ api mahāparīkṣāṃ sammukhīkṛtya uttīrṇatāṃ prāptum arhanti ityetat svasya ācaraṇena darśitavatyau ete ‘viduṣyau’ niścayena abhinandanārhe staḥ nanu ?
