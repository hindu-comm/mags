+++
title = "06 सत्यगवेषणम् - आङ्ग्लमूलम् - स्"

+++
**सत्यगवेषणम्**

**- आङ्ग्लमूलम् - स्वामी नीलकण्ठानन्दः**

**- अनु. - स्वामी गीतेशानन्दः**

2. दुर्घटनावार्ता गृहं प्रति...

गते मासे ......\[ गृहसमस्याभिः ग्रस्तस्य हृषीकेशं गन्तुम् उद्यतस्य श्रीनिवासरेड्डेः, नयनं, सत्यपि अपायबहुले मार्गे कश्चन चालकः अङ्गीकृतवान् । घट्टनं प्राप्य तत् यानं गभीरे खाते पतित-वत् । चालकः तु मृतवान् । किन्तु दग्धे अपि याने श्रीनिवासः तु प्राणान् रक्षितवान् दैवयोगात् । अपघातस्य भीषणताम् अवलोक्य ‘यानस्थौ चालकयात्रिणौ उभौ अपि मृतौ’ इति अचिन्तयन् आरक्षकाः । जगतः दृष्ट्या मृतः अपि श्रीनिवासरेड्डिः नवीनं जीवनं स्वागतीकर्तुं पदक्रमणम् आरब्धवान् ।\] तदनन्तरम्...........

जुलैमासस्य 16 दिनाङ्के दमयन्ती हैदराबादे ‘बञ्जाराहिल्स्’स्थाने स्थितं स्वगृहं प्राविशत् । माता नवीनया चलवाण्या केन सह जल्पन्ती अस्ति इति सा क्षणकालम् अपश्यत् । ‘यद्यपि अन्या दूरवाणी अस्ति, तथापि नवीना चलवाणी प्रदर्शयितव्या इत्यतः एषा नूतनाम् एव गृहीत्वा सम्भाषते’ इति अवगतं तया । चलवाण्यः सद्य एव भारतं प्रति आगताः आसन् । तत्कारणतः बहुमूल्यवत्यः ताः । परन्तु तस्याः मातुः तु व्ययस्य विषये चिन्ता एव न आसीत् । सर्वदा नवीनं श्रेष्ठं च चेतव्यम् इति तु तस्याः चिन्तनम् । भर्ता स्वर्गात्, पातालात्, अन्यतः कुतश्चित् वा आनयेत् नाम, तस्याः इच्छा तु पूरिता भवेत् एव ।

दमयन्ती क्षणमात्रं तत्र अतिष्ठत् । एतत् जल्पनं सुदीर्घकालं प्रचलिष्यति इति मत्त्वा सा ऊर्ध्वतलस्थं स्वप्रकोष्ठं गतवती । तत्र स्वस्यूतम् अन्यानि वस्तूनि च पर्यङ्के क्षित्वा स्नानागारं गत्वा सा अधः आगत्य रन्धनालयं प्राविशत् । तत्र पाचकः गृहसेविका च रात्रिनिमित्तं पाकस्य सज्जीकरणे मग्नौ आस्ताम् । सा तत्र आसन्दे उपाविशत् ।

तां दृष्ट्वा मन्दहासं प्रदर्शयन्ती सरस्वती अपृच्छत् - ‘‘बुभुक्षा बाधते किम् ?’’

‘‘आम् आर्ये, महती बुभुक्षा मम । खादितुं किम् अस्ति ?’’

‘‘दश निमेषान् यावत् प्रतीक्ष्येत चेत् पाकः एव सज्जः भवेत् । अथवा इदानीं केक्खाद्यं खाद । अद्यैव अपराह्णे क्रीतं तत् । उष्णेन काफीपेयेन सह तत् सेवितुं शक्यम् । किं तदेव ददानि ?’’

‘‘अहो । केक्खाद्यस्य खादनं स्थौल्याय भवेत् । देहाकृतिविषये अपि अवधातव्यं ननु मया ?’’

‘‘देहाकृतिविषये अवधानम् !! त्वं तु शलाका इव क्षीणा । तव शीर्णेषु अस्थिषु किञ्चिद् मेदः यदि वर्धेेत तर्हि हर्षः मे भविष्यति’’ इति उक्त्वा सरस्वती दमयन्त्याः बाहुम् अभिकुष्ण्य तस्यै खाद्यम् आनेतुं गतवती ।

सरस्वती अस्मिन् गृहे आ विंशतेः वर्षेभ्यः वसति । सा एव एतां बालिकां लालितवती । यतो हि तस्याः माता सामाजिकसभासु व्यापृता भवति स्म सर्वदा ।

सम्मुखे स्थापितं केक्खाद्यं खादन्ती पृष्टवती दमयन्ती - ‘‘आर्ये ! पिता कदा आगमिष्यति ?’’

‘‘अहं न जाने ।’’

‘‘न जाने इत्यस्य कः अर्थः ? अस्मिन् गृहे भवती एका एव ननु सर्वं जानाति ?’’

‘‘तव माता प्रातः कटुवाक्यानि उक्तवती पितरम् । ततः परं प्रवासस्यूतं स्वीकृत्य कुत्रापि गच्छन्तं तव पितरम् अहं दृष्टवती । कुत्र गमनम् इति तेन न उक्तम् । मया हबीबे (कारचालकः) पृष्टे, तेन उक्तं यत् तव पिता विमानस्थानकं प्रापितः इति । वाणिज्यकारणात् सः अन्यत् नगरं गतः स्यात् इति मन्ये ।’’

‘‘स्यात् नाम । परन्तु यदा सः बहिर्गच्छति तदा त्वाम् अवश्यमेव सूचयति ननु ।’’

‘‘सर्वदा एवमेव भवति । परन्तु अद्य एवं न जातम् । कार्यानस्य प्रस्थानशब्दश्रवणात् एव मया अवगतं यत् सः क्वापि प्रस्थितः इति । अहं गवाक्षतः हबीबं तव पितुः प्रवासस्यूतं यानपेटिकायां (डिक्की) स्थापयन्तम् अपश्यम् । ततः मया ऊहितं यत् नगरान्तरं प्रति गमनं स्यात् इति ।... श्वः आगच्छेत् सः । सः कदापि एकदिवसात् अधिकं बहिः न तिष्ठति खलु । त्वं खादनं समाप्य स्वप्रकोष्ठं गच्छ । मात्रा सह कलहं न कुर्याः । सा ते माता किल ।’’

‘‘मम तु संशयः यत् कदाचित् अहं दत्तकपुत्री स्याम् इति ।’’

‘‘लघुबालिका इव कथयसि । तव जन्मसमये अहं तत्र एव आसं ननु । अधुना गच्छ । अष्टवादने पाकः सज्जः भविष्यति । तदा आगच्छ ।’’

दमयन्ती उपाहारं समाप्य स्वप्रकोष्ठं गतवती । मुखं प्रक्षाल्य वस्त्रान्तरं धृतं तया । पिता सूचनाम् अदत्त्वा एव आकस्मिकतया यत् अगच्छत् तत् तां तुदति स्म ।

सा अधुना प्राप्तवयस्का जाता वर्तते । अतः प्रपञ्चं सम्यक् एव अवगच्छति सा । पित्रोः विकर्षणं तस्याः मनः बहुधा व्यथयति स्म । गृहकलहस्य मूलं मातुः धनलोलुपता एव इति कदाचित् सा परिशीलितवती । तस्याः पिता शान्तः । मातरम् उद्दिश्य कटुवचनं वदन् पिता कदापि न दृष्टः तया । पुरुषाः स्वपत्नीं प्रति अनादरं प्रकटयन्ति, कदाचित् ताडनम् अपि विदधति इति जनानां मुखात् सा श्रुतवती आसीत् । परन्तु स्वगृहे सा कदापि पित्रा मातरं प्रति उच्चैः कथनम् अपि न श्रुतवती । तस्याः दृष्ट्या पिता प्रेममूर्तिः स्नेह-शीलश्च ।

सा स्वप्रकोष्ठे गवाक्षसमीपे उपाविशत् । तस्मात् सा प्राङ्गणस्य तृणावृततलं द्रष्टुं शक्नोति
स्म । ‘बञ्जाराहिल्स्’ हैदराबादस्य अञ्चले स्थितं धनिकानां वासस्थलम् । रेड्डिपरिवारः, यत्र दमयन्ती जाता, आ तिसृभ्यः परम्पराभ्यः धनवान् । कथं रेड्डिवंशः क्रमशः समृद्धिम् अलभत इति पितुः मुखात् सा श्रुतवती अस्ति ।

तस्याः पितामहः विशाखपत्तने वस्तूनां निर्यात-कार्यं करोति स्म । तस्य वाणिज्यं सुदूरस्थ- दक्षिणैशियापर्यन्तम् अपि प्रसृतम् आसीत् । सः तत्र निवसद्भ्यः सहस्रशः भारतीयेभ्यः भारतीयवस्तूनि प्रेषयति स्म । तेषु वस्तुषु तेषां महती वाञ्छा । तस्य पुत्रद्वयम् । ज्येष्ठः पुत्रः पितुः वाणिज्यम् अनु-वर्तितवान् । कनीयान् पुत्रः हैदराबादे स्वस्य वाणिज्यकेन्द्रम् आरब्धवान् । पितुः सकाशात् सम्यग् धनं लब्ध्वा तेन धान्यस्य महाविक्रयः आरब्धः । सः नवतिं वर्षाणि यावत् अजीवत् । तावता तेन प्रभूतं धनम् उपार्जितम् । सप्ततितमे वयसि तेन अष्टानाम् उद्योगसंस्थानां स्वामित्वं लब्धम् आसीत् । कुक्कुटशाला, उपस्करनिर्माणागारं, वसतिगृहं, खनिजनिष्कर्षणम्, औषधनिर्माणम् इत्यादिषु महती ख्यातिः लब्धा आसीत् तेन । पञ्चचत्वारिंशत्तमे वयसि तस्य कनिष्ठः पुत्रः श्रीनिवासः अजायत । इतः पूर्वं तस्य पुत्रद्वयम्, एका कन्या च आसन् । तेन ‘रेड्डि एण्ड् सन्स् प्रा.लि.’ इति संस्था स्थापिता ।

परिपक्वे वयसि स्वपुत्रौ उच्चपदासीनौ कृत्वा सः सेवानिवृत्तः अभवत् । तेन मरणे प्राप्ते, तस्य प्रभूता सम्पद् पत्नीपुत्रेषु विभक्ता । पितुः सकाशात् आगता सा सम्पत् श्रीनिवासम् अष्टादशे वयसि एव कोट्यधिपतिम् अकरोत् । तस्य ज्येष्ठभ्राता विश्वविद्यालयस्य परीक्षां समाप्य पितुः वाणिज्यं प्राविशत् । तस्य भगिनी स्नातकपदवीं लब्ध्वा धनिककुलीयं परिणीय अधुना बेङ्गलूरौ निवसति । श्रीनिवासः मेधावी । तदर्थं तस्य पिता तं यावच्छक्यम् अधिकं पाठयितुं प्रायतत । श्रीनिवासः दर्शनशास्त्रे पी.एच्.डी.पदवीं लब्ध्वा उस्मानियाविश्वविद्यालये शिक्षकवृत्तिं चितवान् । उच्चाङ्कताकारणतः तेन शिक्षणसमाप्तिसमनन्तरम् एव प्रवक्तृवृत्तिः प्राप्ता । विश्वविद्यालयस्य प्रशान्तः निसर्गः तम् अतोषयत् । तस्य पाठनशैल्या छात्राः अपि तस्मिन् आधिक्येन स्निह्यन्ति स्म । परम् एवं सत्यपि सः वाणिज्यं न त्यक्तवान् । पितुः मरणात् परं तेन औषधनिर्माणसंस्थायाः स्वामित्वं प्रबन्धनं च स्वहस्ते गृहीतम् । शिक्षणं वाणिज्यं चेति उभयोः निर्वहणं दुष्करम् एव आसीत् । अतः सः वाणिज्यं स्वस्य भ्रात्रे दातुम् इष्टवान् । परन्तु पत्न्याः रेवत्याः असम्मतिकारणतः तेन तथा न कृतम् ।

रेवती लावण्यवती तरुणी । बहवः तस्याः रूपं दृष्ट्वा आकृष्टाः सन्तः तां परितः परिभ्रमन्ति स्म । सा विश्वविद्यालयस्य प्राचार्यस्य पुत्री । तस्मादेव श्रीनिवासः तस्याः जीवने आगतः । लज्जाशीलः सन् अपि सः परमसुन्दर्याः रेवत्याः प्रेम्णि पतितः । रेवती तं धनकुबेरत्वेन जानाति स्म एव । अतः तया अतिकौशलेन श्रीनिवासस्य मनः वशीकृतम् । महा-धनिकपुत्रं वशीकृत्य समाजे ख्यातिः प्राप्तव्या इति तस्याः लक्ष्यम् आसीत् ।

स्नातकोत्तरपरीक्षायाम् उत्तीर्णः श्रीनिवासः स्नातकपरीक्षाम् उत्तीर्णवतीं रेवतीं परिणीतवान् । सः पत्न्याः आकाङ्क्षाः पूरयितुं कदाचिदपि अनासक्तिं न दर्शितवान् । धनाभावः तु न आसीत् तस्य जीवने । विवाहस्य अष्टादशानां मासानाम् अनन्तरं रेवती कन्याम् अजनयत् । पितामह्या तस्याः नाम दमयन्ती इति कृतम् । यस्मिन् गृहे ते निवसन्ति स्म तत् गृहं पितामह्याः नाम्नि आसीत् । अनन्तरं पितामही तत् गृहं दमयन्तीनाम्नि अकरोत् मृत्युपत्रद्वारा । विवाहस्य वर्षद्वयात् अनन्तरम् एव श्रीनिवासः अवगतवान् यत् रेवतीं परिणयता मया महान् प्रमादः कृतः इति । रेवती तु सर्वदा सौन्दर्यस्य धनस्य च प्रदर्शने सामाजिकसभादिषु च
व्यापृता भवति स्म । अतः पतिपुत्र्योः निमित्तं तस्याः समयः एव न भवति स्म । बिडालस्य भाग्येन शिक्यं छिन्नं यथा भवेत् तथा दमयन्ती मातृस्नेहं कदाचित् एव लभते स्म ।

यदा श्रीनिवासः अन्यत् एकम् अपत्यम् ऐच्छत् तदा रेवती सौन्दर्यहानेः व्यपदेशम् उक्त्वा तं प्रस्तावं निराकरोत् । न केवलं तावत्, जनननिरोधि-शल्यक्रिया अपि कारिता तया । श्रीनिवासेन अर्जितानि लक्षशः रूप्यकाणि सा उपभोगाय जलम् इव प्रवाहयति स्म । अतः धनस्य कृते कलहः वादविवादाः च प्रतिदिनम् अपि प्रचलन्ति स्म गृहे । गृहे शान्तेः स्थापनाय श्रीनिवासः वित्तकोषे युग्मलेखाम् अकारयत्, येन सा इच्छानुसारेण धनं प्राप्तुं शक्नुयात् । यत् वेतनं सः विद्यालयात् लभते स्म तत् दैनिकावश्यकतां पूरयितुं पर्याप्तम् आसीत् ।

![](magazine_images/img-1669823757Dharavahini.jpg)संसारपङ्के निमज्ज्य आकुलतां गतः अपि श्रीनिवासः रेवत्यै विच्छेदनं दातुं न ऐच्छत् कदाचिदपि । तस्य मृदुमानसम् एतादृशं चिन्तनं न सहते स्म । गृहं तु नरकवत् प्रतीयते स्म । तस्य कन्या एका एव तप्ते ग्रीष्मे वारिबिन्दुः इव तस्मै शान्तिं प्रददाति स्म । दैववशात् सा मातृसदृशी अनुपम-रूपवती, पिता इव बुद्धिमती चापि आसीत् । तस्याः कृते श्रीनिवासः यत्किमपि कर्तुं सज्जः भवति स्म सर्वदा ।

दमयन्ती अधुना अष्टादशवर्षीया तरुणी । सा सूक्ष्मजैविकशास्त्रे (क्ड्ढट्टज्ञतटड्ढतण्तडी) स्नातक-कक्ष्यायाम् अधीते । तस्याः लक्ष्यं - पिता इव अध्ययनं कृत्वा अध्यापने प्रवर्तनीयम् इति । कन्या किं करोति इति रेवती कदापि न दृष्टवती । यतः पुत्र्यै दातुं तस्याः समीपे समयः एव न आसीत् । बान्धवेभ्यः ऋते रेवत्याः बहवः आत्मीयाः अपि आसन् । अनेकैः संशयः प्रकट्यते स्म यत् तस्याः अन्यैः सह अनैतिकः सम्बन्धः अपि अस्ति इति । यद्यपि श्रीनिवासेन एतत् श्रुतम् एव, तथापि सः एतस्य सत्यतां ज्ञातुं कदापि न प्रावर्तत । ‘उच्चवर्गे विवाहबहिर्भूताः सम्बन्धाः जीवनस्य अङ्गभूताः । यदि पुरुषाः अन्याम् उपभोक्तुम् अर्हाः, तर्हि स्त्रियः किमर्थं तदर्हाः न’ इति चिन्तयन् श्रीनिवासः विषयेऽस्मिन् औदासीन्यम् ऊढवान् ।

किन्तु दौर्भाग्यवशतः एकस्मिन् दिवसे षोडश-वर्षीया दमयन्ती मातरं परपुरुषं चुम्बन्तीं तेन सह एकशय्यायां शयितां च अपश्यत् । तद्दिने पुत्रीमात्रोः महान् कलहः एव अभवत् । सरस्वत्या मध्यस्थताम् ऊढ्वा कथमपि कलहः निवारितः प्रयत्नेन । एकस्मिन् गृहे निवसन्त्यौ अपि पुत्री माता च तस्मात् दिनात् आरभ्य परस्परं दर्शनम् अपि परिहरतः स्म । रेवती अपि गृहं प्रति स्वबन्धूनाम् आगमनविषये कृतावधाना अभवत् ।

दमयन्ती हस्ते पुस्तकं स्वीकृत्य आसन्दे होरां यावत् उपाविशत् । तस्याः दृष्टिः पुस्तके आसीत् । परन्तु मनः स्वपरिवारस्य दारुणायां स्थितौ भ्रमत् आसीत् । बहुविधाः चिन्ताः युगपत् आगताः । ‘पिता कुत्र स्यात् इदानीम् ? मात्रा सह कलहः अभूत् इति मन्ये । क्वापि निर्जने स्थले उपविश्य रुदन् स्यात् सः ।..’

मात्रा सह कलहस्य अनन्तरं पिता निर्जने स्थले उपविश्य अश्रूणि स्रावयति इति तया बहुवारं दृष्टम् आसीत् एव । कलहः तु परिमाणे सर्वदा पूर्वस्मात् अधिकः एव भवति स्म ।

‘‘पाकः सज्जः । आयाहि’’ इति सरस्वत्याः कथनं दमयन्त्याः कर्णपथं यदा आगतं तदा सा चिन्तालोकात् प्रत्यावर्तत । प्रतिवारम् इव अद्य अपि रेवती भोजनसमये अनुपस्थिता । बहुधा पिता पुत्री च रात्रौ मिलित्वा भोजनं कुरुतः स्म । परन्तु अद्य तु तया एकाकितया एव भुक्तम् । तूष्णीं भोजनं समाप्य सा शयनप्रकोष्ठं प्रति गता ।

अनन्तरदिवसः यथापूर्वम् एव गतः । सा उच्चविद्यालयं गतवती । ततः सखीभिः सह चल-चित्रं दृष्टवती । सप्तवादने यदा सा प्रत्यागता तदा अपि पिता तु प्रत्यागतः न आसीत् । पितरम् अदृष्ट्वा सा पुनः चिन्ताकुला अभवत् । अद्य अपि एकाकितया एव भोजनं कृतं तया । इतः पूर्वम् एवं कदापि न अभवत् । तस्याः अतीन्द्रियता ताम् अशुभं सूचयति स्म । पिता सायम् अवश्यमेव आगमिष्यति इति चिन्तयित्वा सा दिने पितुः अन्वेषणे न प्रावर्तत । अधुना तया निश्चयः कृतः - ‘श्वः प्रातःकालं यावत् प्रतीक्षा करणीया । तावता अपि पिता यदि न प्रत्यागच्छेत् तर्हि श्वः कम्पनी-कार्यालयं विद्यालयं वा गत्वा सूचना लब्धव्या’ इति । किञ्चित्कालं यावत् पुस्तकं पठित्वा सा निद्रां गतवती ।

दमयन्ती ब्राह्मे मुहूर्ते उत्तिष्ठति स्म । अयम् अभ्यासः तया स्वपितुः गृहीतः । प्रातः षड्वादने सा प्रातर्भ्रमणं कृतवती । बञ्जाराहिल्स् इत्यस्य परिक्रमणात् तस्याः अर्धघण्टासमयः व्ययीभवति स्म । सप्तवादने सा प्रत्यागता । सार्धसप्तवादने सा भोजनालयं गत्वा उपाहारं कृतवती । अद्य तया पत्रपुष्पाङ्कितं हरितयुतकं धृतम् आसीत् । प्रायः सार्धपञ्चपादोन्नता सा क्षीणतनुः । आभरणं प्रसाधनं च विना अपि तस्याः रूपं सुष्ठु शोभते । यत्किञ्चिदपि वस्त्रं तस्याः सौन्दर्यं वर्धयति स्म । मार्गे गच्छन्तीं तां सर्वे निर्निमेषं पश्यन्ति स्म किञ्चित्कालं यावत् । छात्रेषु स्वस्य सौन्दर्यप्रभावः कियान् अस्ति इस्ति सा सम्यक् जानाति स्म । तस्मात् सा गाम्भीर्यरक्षणे सर्वदा दत्तावधाना भवति स्म । स्वसमीपे आगन्तुकानाम् इतस्ततः परिभ्रमणं न प्रोत्साहयति स्म । सा अध्ययने परमनिष्ठावती । स्वसौन्दर्यं शिक्षापथम् आगत्य प्रतिबन्धनं यथा न कुर्यात् तथा जागरूकतां वहति स्म सा । तदर्थम् एव सा कदापि अतिपिनद्धम् ऊरुकम्, अतिशिथिलं युतकं वा न धरति स्म । सर्वाभ्यः सखीभ्यः यत् परिधानं रोचेत तत्र प्रायः सा भवति स्म अनास्था-वती ।

सा उपाहारं सेवित्वा उपरि गत्वा स्यूते पुस्तकानि पूरितवती । सा स्कूटीयानेन विद्यालयं गच्छति प्रतिदिनम् । इदं स्कूटीयानं पित्रा तस्याः जन्मदिवसे उपायनीकृतम् ।

उपरिष्टात् अधः आगच्छन्ती सा गृहं प्रविशन्तौ उभौ आरक्षकौ अपश्यत् । तौ शिरस्त्रं हस्तेन धृतवन्तौ आस्ताम् । तस्यां दृष्टायां तयोः अन्यतरः दमयन्तीम् अपृच्छत् - ‘‘किं भवती रेड्डिवर्यस्य श्रीमती ?’’

‘‘न हि । अहं तस्य कुमारी । मम माता स्वप्रकोष्ठे स्यात् ।’’

दमयन्ती किञ्चित् चिन्ताकुला जाता । ‘माता अनुचितं कार्यं किमपि कृतवती न स्यात् किल ?’ इति चिन्तनं तस्याः मनसि सकृत् उद्भूतम् ।

‘‘भवती मातरम् आह्वयतु कृपया’’ - अपरः अवदत् ।

‘‘किमर्थम् ?’’

‘‘अस्ति कोऽपि विशेषः ।...’’

आरक्षकौ परस्परं मुखम् ईक्षितवन्तौ । ततः भासते स्म - किमपि वक्तुं शङ्केते एतौ इति । तयोः एकः आरक्षकः अपृच्छत् - ‘‘किम् आवाम् उपविशेव ?’’

‘‘आम् । उपविश्यतां कृपया ।’’

‘‘श्रीनिवासरेड्डिः भवत्याः पिता किम् ?’’

‘‘आम् । सः मे पिता । कुत्र अस्ति सः ? सः वाणिज्यकार्याय हैदराबादतः बहिः गतवान् आसीत् इति मे भाति । अधुना अपि न प्रत्यागतः सः । अद्य आगच्छेत् ।...’’

‘‘किं भवती जानाति - सः क्व गतः इति ?’’

‘‘न हि । सर्वदा तु सः अस्मान् सूचयित्वा एव गच्छति । परन्तु एतदवसरे प्रस्थानसमये तेन तथा न कृतम् । यात्रात्वराकारणेन सः कथनं विस्मृतवान् स्यात् इति भाति ।...’’

यत् गृहं प्रति आगन्तव्यम् आसीत् तत् गृहम् एव आगतवन्तौ आवाम् इति तौ निश्चितवन्तौ ।

‘‘हृषीकेशीयारक्षकमुख्यालयेन सम्यग् एव सूचना दत्ता । सूचना बहुधा विभ्रष्टा जायते । तत् अवलम्ब्य कार्यं कृत्वा कदाचित् वयं हास्यास्पदतां प्राप्नुमः । अतः वयं सावधानताम् अवलम्बामहे । भवत्याः कृते दुःखदा सूचना काचित् अस्ति ।....’’

‘‘किं तत् ?’’ - दमयन्ती भयकम्पितया वचसा अपृच्छत् ।

आरक्षकेण उक्तम् - ‘‘श्रीनिवासरेड्डिनामकः सज्जनः षोडशे दिनाङ्के हृषीकेशदेवप्रयागमार्गे दुर्घटनाकारणतः प्राणवियोगं प्राप्नोत् ।....’’



satyagaveṣaṇam

- āṅglamūlam - svāmī nīlakaṇṭhānandaḥ

- anu. - svāmī gīteśānandaḥ

2. durghaṭanāvārtā gṛhaṃ prati...

gate māse ......\[ gṛhasamasyābhiḥ grastasya hṛṣīkeśaṃ gantum udyatasya śrīnivāsareḍḍeḥ, nayanaṃ, satyapi apāyabahule mārge kaścana cālakaḥ aṅgīkṛtavān. ghaṭṭanaṃ prāpya tat yānaṃ gabhīre khāte patita-vat. cālakaḥ tu mṛtavān. kintu dagdhe api yāne śrīnivāsaḥ tu prāṇān rakṣitavān daivayogāt. apaghātasya bhīṣaṇatām avalokya ‘yānasthau cālakayātriṇau ubhau api mṛtau’ iti acintayan ārakṣakāḥ. jagataḥ dṛṣṭyā mṛtaḥ api śrīnivāsareḍḍiḥ navīnaṃ jīvanaṃ svāgatīkartuṃ padakramaṇam ārabdhavān.\] tadanantaram...........

julaimāsasya 16 dināṅke damayantī haidarābāde 
‘bañjārāhils’sthāne sthitaṃ svagṛhaṃ prāviśat. mātā navīnayā calavāṇyā kena saha jalpantī asti iti sā kṣaṇakālam apaśyat. ‘yadyapi anyā dūravāṇī asti, tathāpi navīnā calavāṇī pradarśayitavyā ityataḥ eṣā nūtanām eva gṛhītvā sambhāṣate’ iti avagataṃ tayā. calavāṇyaḥ sadya eva bhārataṃ prati āgatāḥ āsan. tatkāraṇataḥ bahumūlyavatyaḥ tāḥ. parantu tasyāḥ mātuḥ tu vyayasya viṣaye cintā eva na āsīt. sarvadā navīnaṃ śreṣṭhaṃ ca cetavyam iti tu tasyāḥ cintanam. bhartā svargāt, pātālāt, anyataḥ kutaścit vā ānayet nāma, tasyāḥ icchā tu pūritā bhavet eva.

damayantī kṣaṇamātraṃ tatra atiṣṭhat. etat jalpanaṃ sudīrghakālaṃ pracaliṣyati iti mattvā sā ūrdhvatalasthaṃ svaprakoṣṭhaṃ gatavatī. tatra svasyūtam anyāni vastūni ca paryaṅke kṣitvā snānāgāraṃ gatvā sā adhaḥ āgatya randhanālayaṃ prāviśat. tatra pācakaḥ gṛhasevikā ca rātrinimittaṃ pākasya sajjīkaraṇe magnau āstām. sā tatra āsande upāviśat.

tāṃ dṛṣṭvā mandahāsaṃ pradarśayantī sarasvatī apṛcchat - ‘‘bubhukṣā bādhate kim ?’’

‘‘ām ārye, mahatī bubhukṣā mama. khādituṃ kim asti ?’’

‘‘daśa nimeṣān yāvat pratīkṣyeta cet pākaḥ eva sajjaḥ bhavet. athavā idānīṃ kekkhādyaṃ khāda. adyaiva aparāhṇe krītaṃ tat. uṣṇena kāphīpeyena saha tat sevituṃ śakyam. kiṃ tadeva dadāni ?’’

‘‘aho. kekkhādyasya khādanaṃ sthaulyāya bhavet. dehākṛtiviṣaye api avadhātavyaṃ nanu mayā ?’’

‘‘dehākṛtiviṣaye avadhānam !! tvaṃ tu śalākā iva kṣīṇā. tava śīrṇeṣu asthiṣu kiñcid medaḥ yadi vardheeta tarhi harṣaḥ me bhaviṣyati’’ iti uktvā sarasvatī damayantyāḥ bāhum abhikuṣṇya tasyai khādyam ānetuṃ gatavatī.

sarasvatī asmin gṛhe ā viṃśateḥ varṣebhyaḥ vasati. sā eva etāṃ bālikāṃ lālitavatī. yato hi tasyāḥ mātā sāmājikasabhāsu vyāpṛtā bhavati sma sarvadā.

sammukhe sthāpitaṃ kekkhādyaṃ khādantī pṛṣṭavatī damayantī - ‘‘ārye ! pitā kadā āgamiṣyati ?’’

‘‘ahaṃ na jāne.’’

‘‘na jāne ityasya kaḥ arthaḥ ? asmin gṛhe bhavatī ekā eva nanu sarvaṃ jānāti ?’’

‘‘tava mātā prātaḥ kaṭuvākyāni uktavatī pitaram. tataḥ paraṃ pravāsasyūtaṃ svīkṛtya kutrāpi gacchantaṃ tava pitaram ahaṃ dṛṣṭavatī. kutra gamanam iti tena na uktam. mayā habībe (kāracālakaḥ) pṛṣṭe, tena uktaṃ yat tava pitā vimānasthānakaṃ prāpitaḥ iti. vāṇijyakāraṇāt saḥ anyat nagaraṃ gataḥ syāt iti manye.’’

‘‘syāt nāma. parantu yadā saḥ bahirgacchati tadā tvām avaśyameva sūcayati nanu.’’

‘‘sarvadā evameva bhavati. parantu adya evaṃ na jātam. kāryānasya prasthānaśabdaśravaṇāt eva mayā avagataṃ yat saḥ kvāpi prasthitaḥ iti. ahaṃ gavākṣataḥ habībaṃ tava pituḥ pravāsasyūtaṃ yānapeṭikāyāṃ (ḍikkī) sthāpayantam apaśyam. tataḥ mayā ūhitaṃ yat nagarāntaraṃ prati gamanaṃ syāt iti.... śvaḥ āgacchet saḥ. saḥ kadāpi ekadivasāt adhikaṃ bahiḥ na tiṣṭhati khalu. tvaṃ khādanaṃ samāpya svaprakoṣṭhaṃ gaccha. mātrā saha kalahaṃ na kuryāḥ. sā te mātā kila.’’

‘‘mama tu saṃśayaḥ yat kadācit ahaṃ dattakaputrī syām iti.’’

‘‘laghubālikā iva kathayasi. tava janmasamaye ahaṃ tatra eva āsaṃ nanu. adhunā gaccha. aṣṭavādane pākaḥ sajjaḥ bhaviṣyati. tadā āgaccha.’’

damayantī upāhāraṃ samāpya svaprakoṣṭhaṃ gatavatī. mukhaṃ prakṣālya vastrāntaraṃ dhṛtaṃ tayā. pitā sūcanām adattvā eva ākasmikatayā yat agacchat tat tāṃ tudati sma.

sā adhunā prāptavayaskā jātā vartate. ataḥ prapañcaṃ samyak eva avagacchati sā. pitroḥ vikarṣaṇaṃ tasyāḥ manaḥ bahudhā vyathayati sma. gṛhakalahasya mūlaṃ mātuḥ dhanalolupatā eva iti kadācit sā pariśīlitavatī. tasyāḥ pitā śāntaḥ. mātaram uddiśya kaṭuvacanaṃ vadan pitā kadāpi na dṛṣṭaḥ tayā. puruṣāḥ svapatnīṃ prati anādaraṃ prakaṭayanti, kadācit tāḍanam api vidadhati iti janānāṃ mukhāt sā śrutavatī āsīt. parantu svagṛhe sā kadāpi pitrā mātaraṃ prati uccaiḥ kathanam api na śrutavatī. tasyāḥ dṛṣṭyā pitā premamūrtiḥ sneha-śīlaśca.

sā svaprakoṣṭhe gavākṣasamīpe upāviśat. tasmāt sā prāṅgaṇasya tṛṇāvṛtatalaṃ draṣṭuṃ śaknoti sma. ‘bañjārāhils’ haidarābādasya añcale sthitaṃ dhanikānāṃ vāsasthalam. reḍḍiparivāraḥ, yatra damayantī jātā, ā tisṛbhyaḥ paramparābhyaḥ dhanavān. kathaṃ reḍḍivaṃśaḥ kramaśaḥ samṛddhim alabhata iti pituḥ mukhāt sā śrutavatī asti.

tasyāḥ pitāmahaḥ viśākhapattane vastūnāṃ niryāta-kāryaṃ karoti sma. tasya vāṇijyaṃ sudūrastha- dakṣiṇaiśiyāparyantam api prasṛtam āsīt. saḥ tatra nivasadbhyaḥ sahasraśaḥ bhāratīyebhyaḥ bhāratīyavastūni preṣayati sma. teṣu vastuṣu teṣāṃ mahatī vāñchā. tasya putradvayam. jyeṣṭhaḥ putraḥ pituḥ vāṇijyam anu-vartitavān. kanīyān putraḥ haidarābāde svasya vāṇijyakendram ārabdhavān. pituḥ sakāśāt samyag dhanaṃ labdhvā tena dhānyasya mahāvikrayaḥ ārabdhaḥ. saḥ navatiṃ varṣāṇi yāvat ajīvat. tāvatā tena prabhūtaṃ dhanam upārjitam. saptatitame vayasi tena aṣṭānām udyogasaṃsthānāṃ svāmitvaṃ labdham āsīt. kukkuṭaśālā, upaskaranirmāṇāgāraṃ, vasatigṛhaṃ, khanijaniṣkarṣaṇam, auṣadhanirmāṇam ityādiṣu mahatī khyātiḥ labdhā āsīt tena. pañcacatvāriṃśattame vayasi tasya kaniṣṭhaḥ putraḥ śrīnivāsaḥ ajāyata. itaḥ pūrvaṃ tasya putradvayam, ekā kanyā ca āsan. tena ‘reḍḍi eṇḍ sans prā.li.’ iti saṃsthā sthāpitā.

paripakve vayasi svaputrau uccapadāsīnau kṛtvā saḥ sevānivṛttaḥ abhavat. tena maraṇe prāpte, tasya prabhūtā sampad patnīputreṣu vibhaktā. pituḥ sakāśāt āgatā sā sampat śrīnivāsam aṣṭādaśe vayasi eva koṭyadhipatim akarot. tasya jyeṣṭhabhrātā viśvavidyālayasya parīkṣāṃ samāpya pituḥ vāṇijyaṃ prāviśat. tasya bhaginī snātakapadavīṃ labdhvā dhanikakulīyaṃ pariṇīya adhunā beṅgalūrau nivasati. śrīnivāsaḥ medhāvī. tadarthaṃ tasya pitā taṃ yāvacchakyam adhikaṃ pāṭhayituṃ prāyatata. śrīnivāsaḥ darśanaśāstre pī.ec.ḍī.padavīṃ labdhvā usmāniyāviśvavidyālaye śikṣakavṛttiṃ citavān. uccāṅkatākāraṇataḥ tena śikṣaṇasamāptisamanantaram eva pravaktṛvṛttiḥ prāptā. viśvavidyālayasya praśāntaḥ nisargaḥ tam atoṣayat. tasya pāṭhanaśailyā chātrāḥ api tasmin ādhikyena snihyanti sma. param evaṃ satyapi saḥ vāṇijyaṃ na tyaktavān. pituḥ maraṇāt paraṃ tena auṣadhanirmāṇasaṃsthāyāḥ svāmitvaṃ prabandhanaṃ ca svahaste gṛhītam. śikṣaṇaṃ vāṇijyaṃ ceti ubhayoḥ nirvahaṇaṃ duṣkaram eva āsīt. ataḥ saḥ vāṇijyaṃ svasya bhrātre dātum iṣṭavān. parantu patnyāḥ revatyāḥ asammatikāraṇataḥ tena tathā na kṛtam.

revatī lāvaṇyavatī taruṇī. bahavaḥ tasyāḥ rūpaṃ dṛṣṭvā ākṛṣṭāḥ santaḥ tāṃ paritaḥ paribhramanti sma. sā viśvavidyālayasya prācāryasya putrī. tasmādeva śrīnivāsaḥ tasyāḥ jīvane āgataḥ. lajjāśīlaḥ san api saḥ paramasundaryāḥ revatyāḥ premṇi patitaḥ. revatī taṃ dhanakuberatvena jānāti sma eva. ataḥ tayā atikauśalena śrīnivāsasya manaḥ vaśīkṛtam. mahā-dhanikaputraṃ vaśīkṛtya samāje khyātiḥ prāptavyā iti tasyāḥ lakṣyam āsīt.

snātakottaraparīkṣāyām uttīrṇaḥ śrīnivāsaḥ snātakaparīkṣām uttīrṇavatīṃ revatīṃ pariṇītavān. saḥ patnyāḥ ākāṅkṣāḥ pūrayituṃ kadācidapi anāsaktiṃ na darśitavān. dhanābhāvaḥ tu na āsīt tasya jīvane. vivāhasya aṣṭādaśānāṃ māsānām anantaraṃ revatī kanyām ajanayat. pitāmahyā tasyāḥ nāma damayantī iti kṛtam. yasmin gṛhe te nivasanti sma tat gṛhaṃ pitāmahyāḥ nāmni āsīt. anantaraṃ pitāmahī tat gṛhaṃ damayantīnāmni akarot mṛtyupatradvārā. vivāhasya varṣadvayāt anantaram eva śrīnivāsaḥ avagatavān yat revatīṃ pariṇayatā mayā mahān pramādaḥ kṛtaḥ iti. revatī tu sarvadā saundaryasya dhanasya ca pradarśane sāmājikasabhādiṣu ca
vyāpṛtā bhavati sma. ataḥ patiputryoḥ nimittaṃ tasyāḥ samayaḥ eva na bhavati sma. biḍālasya bhāgyena śikyaṃ chinnaṃ yathā bhavet tathā damayantī mātṛsnehaṃ kadācit eva labhate sma.

yadā śrīnivāsaḥ anyat ekam apatyam aicchat tadā revatī saundaryahāneḥ vyapadeśam uktvā taṃ prastāvaṃ nirākarot. na kevalaṃ tāvat, janananirodhi-śalyakriyā api kāritā tayā. śrīnivāsena arjitāni lakṣaśaḥ rūpyakāṇi sā upabhogāya jalam iva pravāhayati sma. ataḥ dhanasya kṛte kalahaḥ vādavivādāḥ ca pratidinam api pracalanti sma gṛhe. gṛhe śānteḥ sthāpanāya śrīnivāsaḥ vittakoṣe yugmalekhām akārayat, yena sā icchānusāreṇa dhanaṃ prāptuṃ śaknuyāt. yat vetanaṃ saḥ vidyālayāt labhate sma tat dainikāvaśyakatāṃ pūrayituṃ paryāptam āsīt.

saṃsārapaṅke nimajjya ākulatāṃ gataḥ api śrīnivāsaḥ revatyai vicchedanaṃ dātuṃ na aicchat kadācidapi. tasya mṛdumānasam etādṛśaṃ cintanaṃ na sahate sma. gṛhaṃ tu narakavat pratīyate sma. tasya kanyā ekā eva tapte grīṣme vāribinduḥ iva tasmai śāntiṃ pradadāti sma. daivavaśāt sā mātṛsadṛśī anupama-rūpavatī, pitā iva buddhimatī cāpi āsīt. tasyāḥ kṛte śrīnivāsaḥ yatkimapi kartuṃ sajjaḥ bhavati sma sarvadā.

damayantī adhunā aṣṭādaśavarṣīyā taruṇī. sā sūkṣmajaivikaśāstre (kḍḍhaṭṭajñataṭaḍḍhataṇtaḍī) snātaka-kakṣyāyām adhīte. tasyāḥ lakṣyaṃ - pitā iva adhyayanaṃ kṛtvā adhyāpane pravartanīyam iti. kanyā kiṃ karoti iti revatī kadāpi na dṛṣṭavatī. yataḥ putryai dātuṃ tasyāḥ samīpe samayaḥ eva na āsīt. bāndhavebhyaḥ ṛte revatyāḥ bahavaḥ ātmīyāḥ api āsan. anekaiḥ saṃśayaḥ prakaṭyate sma yat tasyāḥ anyaiḥ saha anaitikaḥ sambandhaḥ api asti iti. yadyapi śrīnivāsena etat śrutam eva, tathāpi saḥ etasya satyatāṃ jñātuṃ kadāpi na prāvartata. ‘uccavarge vivāhabahirbhūtāḥ sambandhāḥ jīvanasya aṅgabhūtāḥ. yadi puruṣāḥ anyām upabhoktum arhāḥ, tarhi striyaḥ kimarthaṃ tadarhāḥ na’ iti cintayan śrīnivāsaḥ viṣaye'smin audāsīnyam ūḍhavān.

kintu daurbhāgyavaśataḥ ekasmin divase ṣoḍaśa-varṣīyā damayantī mātaraṃ parapuruṣaṃ cumbantīṃ tena saha ekaśayyāyāṃ śayitāṃ ca apaśyat. taddine putrīmātroḥ mahān kalahaḥ eva abhavat. sarasvatyā madhyasthatām ūḍhvā kathamapi kalahaḥ nivāritaḥ prayatnena. ekasmin gṛhe nivasantyau api putrī mātā ca tasmāt dināt ārabhya parasparaṃ darśanam api pariharataḥ sma. revatī api gṛhaṃ prati svabandhūnām āgamanaviṣaye kṛtāvadhānā abhavat.

damayantī haste pustakaṃ svīkṛtya āsande horāṃ yāvat upāviśat. tasyāḥ dṛṣṭiḥ pustake āsīt. parantu manaḥ svaparivārasya dāruṇāyāṃ sthitau bhramat āsīt. bahuvidhāḥ cintāḥ yugapat āgatāḥ. ‘pitā kutra syāt idānīm ? mātrā saha kalahaḥ abhūt iti manye. kvāpi nirjane sthale upaviśya rudan syāt saḥ...’

mātrā saha kalahasya anantaraṃ pitā nirjane sthale upaviśya aśrūṇi srāvayati iti tayā bahuvāraṃ dṛṣṭam āsīt eva. kalahaḥ tu parimāṇe sarvadā pūrvasmāt adhikaḥ eva bhavati sma.

‘‘pākaḥ sajjaḥ. āyāhi’’ iti sarasvatyāḥ kathanaṃ damayantyāḥ karṇapathaṃ yadā āgataṃ tadā sā cintālokāt pratyāvartata. prativāram iva adya api revatī bhojanasamaye anupasthitā. bahudhā pitā putrī ca rātrau militvā bhojanaṃ kurutaḥ sma. parantu adya tu tayā ekākitayā eva bhuktam. tūṣṇīṃ bhojanaṃ samāpya sā śayanaprakoṣṭhaṃ prati gatā.

anantaradivasaḥ yathāpūrvam eva gataḥ. sā uccavidyālayaṃ gatavatī. tataḥ sakhībhiḥ saha cala-citraṃ dṛṣṭavatī. saptavādane yadā sā pratyāgatā tadā api pitā tu pratyāgataḥ na āsīt. pitaram adṛṣṭvā sā punaḥ cintākulā abhavat. adya api ekākitayā eva bhojanaṃ kṛtaṃ tayā. itaḥ pūrvam evaṃ kadāpi na abhavat. tasyāḥ atīndriyatā tām aśubhaṃ sūcayati sma. pitā sāyam avaśyameva āgamiṣyati iti cintayitvā sā dine pituḥ anveṣaṇe na prāvartata. adhunā tayā niścayaḥ kṛtaḥ - ‘śvaḥ prātaḥkālaṃ yāvat pratīkṣā karaṇīyā. tāvatā api pitā yadi na pratyāgacchet tarhi śvaḥ kampanī-kāryālayaṃ vidyālayaṃ vā gatvā sūcanā labdhavyā’ iti. kiñcitkālaṃ yāvat pustakaṃ paṭhitvā sā nidrāṃ gatavatī.

damayantī brāhme muhūrte uttiṣṭhati sma. ayam abhyāsaḥ tayā svapituḥ gṛhītaḥ. prātaḥ ṣaḍvādane sā prātarbhramaṇaṃ kṛtavatī. bañjārāhils ityasya parikramaṇāt tasyāḥ ardhaghaṇṭāsamayaḥ vyayībhavati sma. saptavādane sā pratyāgatā. sārdhasaptavādane sā bhojanālayaṃ gatvā upāhāraṃ kṛtavatī. adya tayā patrapuṣpāṅkitaṃ haritayutakaṃ dhṛtam āsīt. prāyaḥ sārdhapañcapādonnatā sā kṣīṇatanuḥ. ābharaṇaṃ prasādhanaṃ ca vinā api tasyāḥ rūpaṃ suṣṭhu śobhate. yatkiñcidapi vastraṃ tasyāḥ saundaryaṃ vardhayati sma. mārge gacchantīṃ tāṃ sarve nirnimeṣaṃ paśyanti sma kiñcitkālaṃ yāvat. chātreṣu svasya saundaryaprabhāvaḥ kiyān asti isti sā samyak jānāti sma. tasmāt sā gāmbhīryarakṣaṇe sarvadā dattāvadhānā bhavati sma. svasamīpe āgantukānām itastataḥ paribhramaṇaṃ na protsāhayati sma. sā adhyayane paramaniṣṭhāvatī. svasaundaryaṃ śikṣāpatham āgatya pratibandhanaṃ yathā na kuryāt tathā jāgarūkatāṃ vahati sma sā. tadartham eva sā kadāpi atipinaddham ūrukam, atiśithilaṃ yutakaṃ vā na dharati sma. sarvābhyaḥ sakhībhyaḥ yat paridhānaṃ roceta tatra prāyaḥ sā bhavati sma anāsthā-vatī.

sā upāhāraṃ sevitvā upari gatvā syūte pustakāni pūritavatī. sā skūṭīyānena vidyālayaṃ gacchati pratidinam. idaṃ skūṭīyānaṃ pitrā tasyāḥ janmadivase upāyanīkṛtam.

upariṣṭāt adhaḥ āgacchantī sā gṛhaṃ praviśantau ubhau ārakṣakau apaśyat. tau śirastraṃ hastena dhṛtavantau āstām. tasyāṃ dṛṣṭāyāṃ tayoḥ anyataraḥ damayantīm apṛcchat - ‘‘kiṃ bhavatī reḍḍivaryasya śrīmatī ?’’

‘‘na hi. ahaṃ tasya kumārī. mama mātā svaprakoṣṭhe syāt.’’

damayantī kiñcit cintākulā jātā. ‘mātā anucitaṃ kāryaṃ kimapi kṛtavatī na syāt kila ?’ iti cintanaṃ tasyāḥ manasi sakṛt udbhūtam.

‘‘bhavatī mātaram āhvayatu kṛpayā’’ - aparaḥ avadat.

‘‘kimartham ?’’

‘‘asti ko'pi viśeṣaḥ....’’

ārakṣakau parasparaṃ mukham īkṣitavantau. tataḥ bhāsate sma - kimapi vaktuṃ śaṅkete etau iti. tayoḥ ekaḥ ārakṣakaḥ apṛcchat - ‘‘kim āvām upaviśeva ?’’

‘‘ām. upaviśyatāṃ kṛpayā.’’

‘‘śrīnivāsareḍḍiḥ bhavatyāḥ pitā kim ?’’

‘‘ām. saḥ me pitā. kutra asti saḥ ? saḥ vāṇijyakāryāya haidarābādataḥ bahiḥ gatavān āsīt iti me bhāti. adhunā api na pratyāgataḥ saḥ. adya āgacchet....’’

‘‘kiṃ bhavatī jānāti - saḥ kva gataḥ iti ?’’

‘‘na hi. sarvadā tu saḥ asmān sūcayitvā eva gacchati. parantu etadavasare prasthānasamaye tena tathā na kṛtam. yātrātvarākāraṇena saḥ kathanaṃ vismṛtavān syāt iti bhāti....’’

yat gṛhaṃ prati āgantavyam āsīt tat gṛham eva āgatavantau āvām iti tau niścitavantau.

‘‘hṛṣīkeśīyārakṣakamukhyālayena samyag eva sūcanā dattā. sūcanā bahudhā vibhraṣṭā jāyate. tat avalambya kāryaṃ kṛtvā kadācit vayaṃ hāsyāspadatāṃ prāpnumaḥ. ataḥ vayaṃ sāvadhānatām avalambāmahe. bhavatyāḥ kṛte duḥkhadā sūcanā kācit asti.....’’

‘‘kiṃ tat ?’’ - damayantī bhayakampitayā vacasā apṛcchat.

ārakṣakeṇa uktam - ‘‘śrīnivāsareḍḍināmakaḥ sajjanaḥ ṣoḍaśe dināṅke hṛṣīkeśadevaprayāgamārge durghaṭanākāraṇataḥ prāṇaviyogaṃ
prāpnot.....’’
