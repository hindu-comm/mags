+++
title = "12  कथा अमरजीवनम् (तृतीयः अन्तिमः"

+++
**![](magazine_images/img-1669826157katha.jpg)**

**कथा**

**अमरजीवनम्** (तृतीयः अन्तिमः च भागः)

(स्वातन्त्र्यसङ्ग्रामकालीना कथा)

\* तमिल्मूलम् - कल्कि.कृष्णमूर्तिः

\* अनु.- म.जयरामः, Email - [jramanm@gmail.com](mailtoःjramanm@gmail.com)

पूर्वतनी कथा.....\[ रेवत्यां स्वीयं प्रेम अवगत्य तस्याः विषये आधिक्येन अवधानवान् अभवत् राघवः । रेवती कुमारप्पस्य विदेशगमनप्रस्तावविषये सर्वं कथयन्ती स्वप्रीतिमपि प्राकटयत् । मलाय्देशं गतवन्तौ रेवतीमाधवौ नेताजिसूचनान्ाुगुणं सैन्यं प्रविष्टवन्तौ । कुमारप्पः अपि सैन्यं प्रविश्य मेजर् जनरल् अभवत् । देशार्थं बलिदानमनस्कं राघवम् आहूय कस्मिंश्चित् अतिविशिष्टे कार्ये योजयन् कुमारप्पः कस्याश्चित् चारमहिलायाः मृत्युदण्डदानाय राघवं योजितवान् । सा भवतः परिचिता एव इति कुमारप्पेण उक्ते राघवः कुमारप्पस्य कुतन्त्रम् ऊहितवान् । किन्तु आदेशपालनार्थं सः भुशुण्डीगोलिकाभिः तां प्रहृतवान्, कार्यनिर्वहणाय विमानस्थानकं गतवान् च ।\] तदनन्तरम्...

7. तिरोहितं व्योमयानम्

अन्दमान्द्वीपे अवतरणात् परं नेताजीवर्यम् अन्विष्यता राघवेण अधिकं दूरं गन्तव्यं नासीत् । यतो हि यत्र तेन अवतीर्णं तस्य विमानस्थानकस्य समीपे एव नेताजीवर्यः अपि आसीत् । नेताजीवर्यं परितः स्वतन्त्रभारतस्य मन्त्रिणः अन्ये केचन चापि आसन् ।

तेषां दर्शनेन भाति स्म ते कमपि मुख्यं निर्णयं स्वीकृतवन्तः इति । सर्वेषां मुखे शोकस्य चिह्नानि लक्षितानि ।

केभ्यश्चित् मासेभ्यः पूर्वं वीरलक्ष्मीः यत्र नरी-नृत्यति स्म तत् नेताजीवर्यस्य पूर्णचन्द्रनिभम् आननं शोक्रग्रहणपीडितम् आसीत् ।

काप्टन् राघवः स्वेन आनीतं पत्रं नेताजीवर्यस्य हस्ते दत्तवान् । यदा नेताजीवर्यः तत् पत्रम् अपठत् तदा तस्य शोकच्छायान्विते वदने मन्दहासरेखाः प्रसृताः ।

पठनं समाप्य नेताजीवर्यः अवदत् - ‘‘अहो ! सर्वे एवमेव वदन्ति । ‘वयं प्राणान् परित्यजामः । आत्मरक्षणं कुर्वता भवता कथञ्चित् जीवनीयम्’ इति । ‘भारतमातुः स्वातन्त्र्याय’ इत्येतदपि संयोज्य एतत् वदन्ति ।... काप्टन् राघव ! भवता प्रति-निवर्तनीयं नास्ति । भवतः जनरल्वर्यस्य कृते मया पूर्वमेव पत्रं प्रेषितम् । भवन्तं कुमारप्पः बहुधा श्लाघितवान् अस्ति । तस्य उपमन्त्रणानुगुणं भवते लेफ्टिनण्ट्कर्नल्पदं प्रयच्छामि । जय हिन्द्’’ इत्यवदत् ।

तत्रत्याः सर्वेऽपि ‘जय हिन्द्’ इति उद्घोषं कृतवन्तः ।

‘‘मित्राणि । स्वतन्त्रभारतस्य ‘सैन्याधिपति’- पदात् मया क्रियमाणम् अन्तिमं कार्यं स्यात् एतत्’’ इति यदा नेताजीवर्यः अवदत्, तदा तत्र मध्ये कश्चित् - ‘‘न हि नेताजीवर्य ! कदाचिदपि न ! भारतभूमौ नवदेहल्यां स्वतन्त्रभारतसैन्यस्य महासैन्याधिपति-रूपेण भवान् विराजिष्यते । सः कालः आगमिष्यत्येव’’ इति अवदत् ।

‘‘भवतः वचनम् अवितथं भवतु । मित्राणि ! एतर्हि अहं भवताम् अनुज्ञां स्वीकरोमि । अहं यत्र क्वापि गच्छेयं, यत्किञ्चित् कुर्यां, भवतः सर्वान् न विस्मरिष्यामि । आगामिनः कार्यस्य निश्चयप्राप्त्य-नन्तरम् आकाशवाण्या (रेडियो) सूचयिष्यामि । बाङ्काक्तः, टो़कियोतः, अन्यस्मात् वा स्थानात् सम्पर्कं करिष्यामि । तां वार्तां निरीक्षन्ताम् । तदनुसारं कार्यं कुर्वन्तु ।’’

‘‘तथैव करिष्यामः नेताजीवर्य ! आकाशवाण्यां भवतः वीरगर्जनं कदा श्रूयेत इति निरीक्षायां भविष्यामः ।’’

नेताजीवर्यः सगाम्भीर्यं चलित्वा सिद्धं विमानम् आरूढवान् । विमानस्य पक्षौ चटचटाशब्दं कुर्वन्तौ अभ्रमताम् । विमानम् आदौ ‘विर्’ इति शब्देन गगनम् आरोढुं समारभत । चक्राकारेण भ्रमणं कृत्वा उपरि उपरि अगच्छत् ।

विमानं गगने कृष्णवर्णबिन्दुः इव यावत् अभवत् तावत् सर्वेऽपि उपरि एव पश्यन्तः आसन् । कर्नल् राघवः अपि तथैव शिरः उन्नीय पश्यन् आसीत् । ‘पत्रं नेताजीवर्यस्य हस्ते समर्प्य, तस्य समीपे कुमारप्पस्य विषये कथयित्वा प्रतिशोधं स्वीकर्तुं तस्य अनुमतिं प्रार्थयेय’ इति चिन्तनम् आसीत् राघवस्य । किन्तु अत्र आगमनस्य अनन्तरं तेन ज्ञातं यत् परिस्थितिः तदर्थम् अनुकूला नास्ति इति । अतः सः तद्विषये किमपि न अवदत् एव । नेताजीवर्यः, तस्य सखायः च यं महान्तं स्वप्नं दृष्टवन्तः - स्वतन्त्रभारतस्य - सः छिन्नः भिन्नः च जायमानः आसीत् तदानीम् । यदा सर्वेऽपि तादृशस्य महत्त्व-पूर्णस्य विचारस्य विषये चिन्तामग्नाः तदा नैजः विचारः क्षुद्रातिक्षुद्रः इति तस्य अभासत । पूर्वमेव तेन नेताजीवर्यः दृष्टः चेदपि एतावता नैकट्येन तेन कदापि न दृष्टम् आसीत् । स्वीकृते कार्ये तादृशः निराशतायाः महान् प्रसङ्गः प्राप्तश्चेदपि तस्य धैर्यं गाम्भीर्यं च राघवस्य मनः नितान्तं समावर्जयत् । तादृशस्य एव नेतुः आधीन्ये जन्मनि जन्मान्तरे च दास्यं, सेवा वा करणीया इति सङ्कल्पः समुत्थितः । नेताजीवर्यस्य विमानं यदा उपरि उड्डीय गतं तदा स्वस्य प्राणाः देहं भूमौ एव परित्यज्य उपरि आरुह्य गताः इव अभासत । विमानस्य रूपं क्रमेण सङ्कुचत् लघुकृष्णबिन्दुताम् आपद्य, अन्ततः च यदा तिरोहतम् अभवत् तदा किञ्चित्कालं राघवः निस्संज्ञः स्तब्धः इव स्थितः आसीत् । सर्वे इव ‘जय हिन्द्’ इति उद्घोषयितुम् अपि तस्य जिह्वा न अस्पन्दत । तस्य अक्षिणी अश्रुपूर्णे । अश्रुकणानां परिमार्जनाय करौ व्यापारयितुमपि सामर्थ्यहीनः जातः आसीत् सः ।

नौबन्धेन विना, दिशादर्शकेन विना, नाविकैः विना मध्येसमुद्रम्, तरङ्गैः प्रताडिता सती वायुना इतस्ततः नीयमाना नौका इव किञ्चित्कालं कर्नल् राघवः रङ्गून्नगरे परिभ्रमन् आसीत् । मेजर् जनरल् कुमारप्पः तस्य आधीन्ये विद्यमानाः सैनिकाश्च ब्रिटिष्जनैः बन्दीकृताः इति वार्ता आगता । काप्टन् रेवत्याः विषये न कापि वार्ता ज्ञाता अभूत् । शिलायाः पार्श्वे घटितायाः घोरघटनायाः परं विमानारोहणसमये तस्य मित्रं कर्णे यं सन्देशम् अश्रावयत् तत् सत्यम् उत मिथ्या इति ज्ञातुमपि न अशक्नोत् सः । भ्रमः, निराशता, शोकः इत्येतैः भावतरङ्गैः उत्कल्लोलितेन चित्तेन लोफ्टिनेण्ट् कर्नल् राघवः मातृभूमिं प्रत्यागतः । यत् किञ्चित् लक्ष्यं विना इतस्ततः यदा सः सञ्चरन् आसीत्, तदा देहलीरक्तदुर्गात् जनरल् कुमारप्पः कारावासात् विमुक्तः इति पत्रिकायां पठितवान् । तदनु तम् अन्विष्यन् परिभ्रमति स्म राघवः । तस्य अन्वेषणस्य अपरिसमाप्तस्थितौ एव रतलाम-स्थानके तस्य दिनस्य रात्रिकालस्य यापनं करणीयम् आपतितम् आसीत् ।

8. वेषः परिहीणः

लेफ्टिनण्ट् कर्नल् राघवेण कथितां कथां पूर्णतया आकर्ण्य - ‘‘भवता कथितं वृत्तं बहु-परितापकरम् अस्ति । अग्रे किं कर्तव्यम् इति चिन्तितं भवता ?’’ इति पृष्टं मया ।

‘‘साम्प्रतं मम जीवनस्य एकमेव उद्देश्यम् । मेजर् जनरल् कुमारप्पेण मेलनीयम् । ततः परमेव विषयान्तरस्य चिन्तनं मया कर्तुं शक्यते’’ इति उक्तवान् (लेफ्टिनण्ट्) कर्नल् राघवः ।

‘‘कुमारप्पः भवता मेलितुं न शक्यः इत्येव भाति । भवदीयं हठं भवान् परित्यजति चेदेव वरं स्यात्’’ इति अवदम् ।

‘‘तत् तु नैव शक्यते सर्वथा । कुमारप्पः यमलोकं गतश्चेदपि तत्रापि गत्वा तस्य अन्वेषणं करिष्यमि एव’’ इति उक्तवान् राघवः ।

‘‘तं लब्ध्वा किं करिष्यति भवान् ?’’

‘‘तं लब्ध्वा - ‘रे पातकिन् ! मम रेवती क्व ? तां किं कृतवान् भवान् ?’ इति प्रक्ष्यामि । समीचीनम् उत्तरं यदि सः दद्यात् तर्हि तं त्यजेयम् । अन्यथा एतस्यां शतघ्न्यां (पिस्टाल्) विद्यमानाः षट् गोलिकाः एकम्, द्वे, त्रीणि, चत्वारि, पञ्च... इति विगणय्य तस्य वक्षसि निधास्यामि ।..’’

‘‘कर्नल्वर्य ! किमेतत् औन्मत्त्यं भवतः ?’’

‘‘आम् ! अत्र उपविश्य भवता सह सम्भाषणम् औन्मत्त्यमेव । एतावत्कालं भवता सह सम्भाष्य कालः वृथा हृतः खलु मया !’’ इति वदन् एव कर्नल् राघवः उदतिष्ठत् ।

‘‘त्वरा मास्तु । उपविशतु भवान्’’ इति मया वक्तुम् उद्यतम् । तथा मम कथनं निरुन्धती इव काचित् घटना घटिता ।

भित्तेः पार्श्वे तावत्कालं यः शयानः आसीत् सः मनुष्यः हठात् समुत्थाय उपाविशत् । आवाभ्यां यत्र उपविष्टम् आसीत् तत् स्थानम् उद्दिश्य सः आगतः । बाह्यप्रदेशात् प्रविशन् प्रकाशः यदा तस्य मुखम् अभिमृशति स्म तदा आश्चर्याघातेन चकितता मया अनुभूता ।

यतो हि सः मनुष्यः मम सम्यक् परिचितः । सः आसीत् - मेजर् जनरल् कुमारप्पः एव ।

‘मम नयनयोः मयैव विश्वासं कर्तुं शक्यं न जातम्’ इति कथासु सामान्यतया लिख्यते खलु, तत् विवरणं मम विषये परिपूर्णतया सत्यम् अभवत् । ‘वस्तुतः एषः कुमारप्पः एव किम् ? एतावत्कालं कोणे शयानः एषः एव किम् ?’ इति प्रश्नः मम मनसि उद्भूतः ।

कुमारप्पस्य ध्वनिः सर्वदा गम्भीरः भवति । अधुना तु स्वस्य पूर्वतनात् अपि अधिकघनगम्भीरेण ध्वनिना सः - ‘‘कर्नल् राघव ! भवतः मित्रेण यत् कथितं तत् मिथ्या । एषः अहं साक्षात् मेजर् जनरल् कुमारप्पः उपस्थितः अस्मि । भवतः कृते या परीक्षा प्रदत्ता सा अतिकठिना इत्येतत् सत्यमेव । तस्य प्रायश्चित्तार्थम् एषोऽहम् अत्र उपस्थितः । हस्तगतायाः शतघ्न्याः गोलिकाः मम वक्षसि निधातुं भवान् इच्छति चेत् तथैव कर्तुं शक्यम् । ताः वास्तविक्यः गोलिकाः एव खलु ! धूमजनिकाः गोलिकास्तु न किल !’’ इति उक्त्वा अहसत् । सः हासः मम मनसि अनिर्वाच्यां भीतिम् अजनयत् ।

राघवस्य मुखम् अपश्यम् । तस्य मुखे क्रोधः, असूया, प्रतिशोधः इत्येषां ताण्डवम् आसीत् । नयने प्रदीप्तौ अङ्गारकणौ इव ज्वलतः स्म । सः किमपि वक्तुम् उद्युक्तः । ओष्ठौ तु प्रस्पन्दमानौ आस्ताम्, किन्तु शब्दः न निर्गतः । शतघ्नीं यदा सः कुमारप्पस्य वक्षसः पुरतः गृहीतवान् तदा तस्य हस्तौ ईषत् कम्पमानौ आस्ताम् ।

झटिति सकूर्दनम् अहम् उत्थाय - ‘‘राघव ! क्षणमेकं प्रतीक्षताम्’’ इति विलपनेन तस्य हस्तम् अगृह्णाम् । मम हस्तावमर्शेन राघवस्य रोमाञ्चनं जातमिति मया अवगतम् । ममापि समानः
अनुभवः ।

तावता कुमारप्पः राघवं दृष्ट्वा - ‘‘रेवती कुत्र इति मां पृच्छति खलु भवान् ! किं माम् उद्दिश्य प्रश्नेन ? भवतः मित्रं पृच्छतु तावत् !’’ इति अवदत् ।

अहं तु सविभ्रमम् - ‘‘आम् ! अहं वदामि । कर्नल् राघव ! क्षणमेकं प्रतीक्षे इति भवान् समाश्वासयेत् चेत् वदेयम्’’ इति अवदम् ।

तदनन्तरम् एकं निमेषं यावत् अन्यस्यां दिशि परावृत्य (वक्तुं लज्जाम् अनुभवामि) तावत्पर्यन्तं मम ओष्ठस्य उपरितनभागं यत् अलङ्कुर्वत् आसीत् तत् ‘हिट्लर्’श्मश्रु अपनीय अक्षिपम् । शिरः सम्यक् समाच्छादयत् शिरोवेष्टनम् (मफ्लर्) अपि मया हस्ते स्वीकृतम् । (तेषु दिनेषु सर्वत्र व्याकुलता समावृता आसीत् इत्यतः, निर्बाधं प्रयाणं कर्तुं तथा मया कदाचित् वेषधारणं क्रियते स्म ।)

अपसृतवेषस्य मम वदनं वीक्ष्य राघवः साश्चर्यम् उच्चैः अवदत् - ‘‘अहो ! त्वम् असि रेवती !!!’’ इति ।

‘‘आम् । अहम् एव रेवती’’ इति उक्तवती अहम् ।

तदा राघवेण उक्तम् - ‘‘एतावन्तं कालं मां प्रतार्य, मम मुखादेव मम मनोगतं सर्वमपि निस्सारितवती खलु भवती ? भवतीं किं करोमि अधुना इति पश्यतु !’’

परन्तु एतेषां पुरुषाणाम् ईषदपि ह्रीः, सङ्कोचः इत्यादिकम् न भवति एव । ममापि बहु औत्सुक्यम् आसीत् । तत् सर्वमपि निरुध्य एतावत्पर्यन्तं तूष्णीं किम् अहम् उपविष्टा नासम् ?

किन्तु सर्वेषां पुरुषाणाम् उपरि दोषारापणं न कर्तव्यम् । कालं प्रसङ्गं च निरीक्षमाणाः रसभङ्गम् अकुर्वाणाः व्यवहरन्तः जनाः अपि भवन्ति एव । मेजर् जनरल् कुमारप्पः तथा एव अकरोत् । एकं क्षणमपि तत्र अतिष्ठन् सः भित्तेः समीपं गत्वा तत्र विद्यमानेन राङ्कवेण आत्मानं समाच्छाद्य ततः प्रस्थितः । सः यदा द्वारस्य देहलीम् अतीत्य गन्तुम् उद्युक्तः तदैव आवयोः बुद्धिः आगता । अहमपि आत्मानं विमोच्य अपसृतवती ।

‘‘जनरल्वर्य ! जनरल्वर्य ! आवां क्षन्तव्यौ’’ इति राघवः उच्चैः अवदत् ।

कुमारप्पः परावृत्य दृष्ट्वा - ‘‘भवन्तौ क्षन्तुं मम का वा अर्हता ? भवद्भ्याम् अहमेव क्षन्तव्यः’’ इति उक्तवान् ।

‘‘जनरल्वर्य ! एकं विषयम् अवश्यं कथयतु भवान् ! अस्माकं समादरणीयः नेता नेताजीवर्यः मृतः इत्येतत् सत्यं किम् ?’’ इति राघवः ससम्भ्रमं पृष्टवान् ।

कुमारप्पस्य वदने कश्चित् अतिविचित्रः स्मयः प्रसृतः ।

‘‘राघव ! किं भवान् एतं प्रश्नं पृच्छति ? भारत-स्वातन्त्र्यवीराणां मरणम् अस्ति किम् ? अमर-जीवनम् खलु अस्माकम् ? तत्रापि अस्माकं नेताजीवर्यस्य मरणं कुतः ?’’ इति कथयित्वा मेजर् जनरल् कुमारप्पः द्वारस्य देहलीम् अतीत्य गतः ।

तम् अनुसर्तुम् उद्युक्तस्य राघवस्य हस्तं गृहीत्वा अहं स्थगितवती ।

उपसंहारः

लेफ्टिनन्ट् कर्नल् राघवः, अहं च यदा मद्रास्-मैल्रेल्याने चेन्नैनगरं प्रति प्रयाणरतौ, तदा कुमारप्पस्य विषये एव अधिकं भाषणीयम् अभवत् ।

‘‘चेन्नैचिकित्सालये यदा अहं तस्य आधीन्ये कार्यरता, तदा तस्य विषये या धारणा आसीत्, सा अत्यन्तं दोषमयी इति कालान्तरे मया अवगतम् । कुमारप्पः यदा युरोप्प्रदेशं गतः आसीत् तदा वियन्नानगरे सुभाषचन्द्रबोसमहाभागस्य दर्शनं जातम् । तत्समनन्तरम् एव तस्य विषये मयि भक्तिः जागरिता । सुभाषमहाशयः यदा भारतात् तिरोहितः, ततः परमपि तस्य कार्यकलापविषये कुमारप्पः वार्ताः प्राप्नुवन्नेव आसीत् । अहं तु महतः देश-भक्तस्य पुत्री इत्यतः मामपि नेताजीवर्यस्य सेवायां निरतां कर्तुं कुमारप्पः अचिन्तयत् । तदेव अन्यथा गृहीत्वा अहं महतीं व्यथाम् अनुभूतवती । शिलायाः अधः मां स्थितां कृत्वा शतघ्नीं चालयितुं भवान् आदिष्टः यत् सा आसीत् काचित् परीक्षा । तस्यां शतघ्न्यां मारिकाः स्फोटनगोलिकाः न आसन् । धूमजनयित्र्यः गोलिकाः एव आसन् तत्र ।’’

एतद्विषये एव विना आयासं साश्चर्यं च पुनः पुनः भाषमाणौ आवां प्रयाणं कृतवन्तौ ।

‘‘अस्माकं जीवनस्य आश्चर्यमयघटनासु आश्चर्यतमा रतलामसन्धौ तद्दिने रात्रौ कुमारप्पस्य दर्शनमेव’’ इति अहं कथितवती ।

‘‘तस्मिन्नेव स्थाने परस्परम् आवयोः दर्शनं यत् जातं ततः अपि अधिकाश्चयकरी किं सा ?’’ इति पृष्टवान् मम प्रियः कान्तः ।

‘‘आम् । ततः अपि अधिकाश्चर्यकरी एव सा ।’’

कर्नल् राघवः किञ्चित् कोपेन पृष्टवान् - ‘‘तत् कथम् ?’’ इति ।

मम पेटिकायाम् आ केभ्यश्चित् दिनेभ्यः सुरक्षिततया स्थापिताम् एकां दिनपत्रिकां तस्मै दत्तवती अहम् । तत्र प्रकाशितां काञ्चित् वार्तां प्रदर्शिता मया । तस्य पठनेन राघवस्य असीमः विस्मयः जातः इत्येतत् तस्य वदनं प्रादर्शयत् ।

सा च वार्ता इत्थम् - ‘भारतीयस्वातन्त्र्यसेनायाम् अत्युच्चपदे स्थितः, नेताजी सुभाषचन्द्रबोसस्य पूर्णविश्वासपात्रम्, आप्तः मेजर् जनरल् कुमारप्पः ह्यः चेन्नैनगरे.... इत्याख्ये चिकित्सालये प्रवेशितः । चिकित्सा विफला जाता । अद्य सः मृतः इति वार्तां विज्ञाय वयं नितान्तं खेदम् अनुभवामः...।’

लेफ्टिनट् कर्नल् राघवः एनां वार्तां पुनः पुनः पठित्वा दीर्घनिःश्वासं कृतवान् ।

‘‘दिनाङ्कः दृष्टः किम् ?’’ - अहं पृष्टवती ।

‘‘आम् । रतलामसन्धौ तस्य दर्शनस्य दिनत्रयात् पूर्वं प्रकाशिता वार्ता एषा’’ इति उक्तवान् राघवः ।

‘‘तद्दिने रात्रौ यदा अहं तं दृष्टवती तदा एव मम मनसि काचित् विशिष्टा भावना समुत्पन्ना’’ इति अहम् उक्तवती ।

‘‘अमरजीवनस्य विषये जनरल् कुमारप्पः यद् अवदत् तस्य वास्तविकः अर्थः अधुनैव मम विस्पष्टः अभवत्’’ इति उक्तवान् मम प्राणसखः ।



kathā

amarajīvanam (tṛtīyaḥ antimaḥ ca bhāgaḥ)

(svātantryasaṅgrāmakālīnā kathā)

\* tamilmūlam - kalki.kṛṣṇamūrtiḥ

\* anu.- ma.jayarāmaḥ, Email - jramanm@gmail.com

pūrvatanī kathā.....\[ revatyāṃ svīyaṃ prema avagatya tasyāḥ viṣaye ādhikyena avadhānavān abhavat rāghavaḥ. revatī kumārappasya videśagamanaprastāvaviṣaye sarvaṃ kathayantī svaprītimapi prākaṭayat. malāydeśaṃ gatavantau revatīmādhavau netājisūcanānāuguṇaṃ sainyaṃ praviṣṭavantau. kumārappaḥ api sainyaṃ praviśya mejar janaral abhavat. deśārthaṃ balidānamanaskaṃ rāghavam āhūya kasmiṃścit ativiśiṣṭe kārye yojayan kumārappaḥ kasyāścit cāramahilāyāḥ mṛtyudaṇḍadānāya rāghavaṃ yojitavān. sā bhavataḥ paricitā eva iti kumārappeṇa ukte rāghavaḥ kumārappasya kutantram ūhitavān. kintu ādeśapālanārthaṃ saḥ bhuśuṇḍīgolikābhiḥ tāṃ prahṛtavān, kāryanirvahaṇāya vimānasthānakaṃ gatavān ca.\] tadanantaram...

7. tirohitaṃ vyomayānam

andamāndvīpe avataraṇāt paraṃ netājīvaryam anviṣyatā rāghaveṇa adhikaṃ dūraṃ gantavyaṃ nāsīt. yato hi yatra tena avatīrṇaṃ tasya vimānasthānakasya samīpe eva netājīvaryaḥ api āsīt. netājīvaryaṃ paritaḥ svatantrabhāratasya mantriṇaḥ anye kecana cāpi āsan.

teṣāṃ darśanena bhāti sma te kamapi mukhyaṃ nirṇayaṃ svīkṛtavantaḥ iti. sarveṣāṃ mukhe śokasya cihnāni lakṣitāni.

kebhyaścit māsebhyaḥ pūrvaṃ vīralakṣmīḥ yatra narī-nṛtyati sma tat netājīvaryasya pūrṇacandranibham ānanaṃ śokragrahaṇapīḍitam āsīt.

kāpṭan rāghavaḥ svena ānītaṃ patraṃ netājīvaryasya haste dattavān. yadā netājīvaryaḥ tat patram apaṭhat tadā tasya śokacchāyānvite vadane mandahāsarekhāḥ prasṛtāḥ.

paṭhanaṃ samāpya netājīvaryaḥ avadat - ‘‘aho ! sarve evameva vadanti. ‘vayaṃ prāṇān parityajāmaḥ. ātmarakṣaṇaṃ kurvatā bhavatā kathañcit jīvanīyam’ iti. ‘bhāratamātuḥ svātantryāya’ ityetadapi saṃyojya etat vadanti.... kāpṭan rāghava ! bhavatā prati-nivartanīyaṃ nāsti. bhavataḥ janaralvaryasya kṛte mayā pūrvameva patraṃ preṣitam. bhavantaṃ kumārappaḥ bahudhā ślāghitavān asti. tasya upamantraṇānuguṇaṃ bhavate lephṭinaṇṭkarnalpadaṃ prayacchāmi. jaya hind’’ ityavadat.

tatratyāḥ sarve'pi ‘jaya hind’ iti udghoṣaṃ kṛtavantaḥ.

‘‘mitrāṇi. svatantrabhāratasya ‘sainyādhipati’- padāt mayā kriyamāṇam antimaṃ kāryaṃ syāt etat’’ iti yadā netājīvaryaḥ avadat, tadā tatra madhye kaścit - ‘‘na hi netājīvarya ! kadācidapi na ! bhāratabhūmau navadehalyāṃ svatantrabhāratasainyasya mahāsainyādhipati-rūpeṇa bhavān virājiṣyate. saḥ kālaḥ āgamiṣyatyeva’’ iti avadat.

‘‘bhavataḥ vacanam avitathaṃ bhavatu. mitrāṇi ! etarhi ahaṃ bhavatām anujñāṃ svīkaromi. ahaṃ yatra kvāpi gaccheyaṃ, yatkiñcit kuryāṃ, bhavataḥ sarvān na vismariṣyāmi. āgāminaḥ kāryasya niścayaprāptya-nantaram ākāśavāṇyā (reḍiyo) sūcayiṣyāmi. bāṅkāktaḥ, ṭo़kiyotaḥ, anyasmāt vā sthānāt samparkaṃ kariṣyāmi. tāṃ vārtāṃ nirīkṣantām. tadanusāraṃ kāryaṃ kurvantu.’’

‘‘tathaiva kariṣyāmaḥ netājīvarya ! ākāśavāṇyāṃ bhavataḥ vīragarjanaṃ kadā śrūyeta iti nirīkṣāyāṃ bhaviṣyāmaḥ.’’

netājīvaryaḥ sagāmbhīryaṃ calitvā siddhaṃ vimānam ārūḍhavān. vimānasya pakṣau caṭacaṭāśabdaṃ kurvantau abhramatām. vimānam ādau ‘vir’ iti śabdena gaganam āroḍhuṃ samārabhata. cakrākāreṇa bhramaṇaṃ kṛtvā upari upari agacchat.

vimānaṃ gagane kṛṣṇavarṇabinduḥ iva yāvat abhavat tāvat sarve'pi upari eva paśyantaḥ āsan. karnal rāghavaḥ api tathaiva śiraḥ unnīya paśyan āsīt. ‘patraṃ netājīvaryasya haste samarpya, tasya samīpe kumārappasya viṣaye kathayitvā pratiśodhaṃ svīkartuṃ tasya anumatiṃ prārthayeya’ iti cintanam āsīt rāghavasya. kintu atra āgamanasya anantaraṃ tena jñātaṃ yat paristhitiḥ tadartham anukūlā nāsti iti. ataḥ saḥ tadviṣaye kimapi na avadat eva. netājīvaryaḥ, tasya sakhāyaḥ ca yaṃ mahāntaṃ svapnaṃ dṛṣṭavantaḥ - svatantrabhāratasya - saḥ chinnaḥ bhinnaḥ ca jāyamānaḥ āsīt tadānīm. yadā sarve'pi tādṛśasya mahattva-pūrṇasya vicārasya viṣaye cintāmagnāḥ tadā naijaḥ vicāraḥ kṣudrātikṣudraḥ iti tasya abhāsata. pūrvameva tena netājīvaryaḥ dṛṣṭaḥ cedapi etāvatā naikaṭyena tena kadāpi na dṛṣṭam āsīt. svīkṛte kārye tādṛśaḥ nirāśatāyāḥ mahān prasaṅgaḥ prāptaścedapi tasya dhairyaṃ gāmbhīryaṃ ca rāghavasya manaḥ nitāntaṃ samāvarjayat. tādṛśasya eva netuḥ ādhīnye janmani janmāntare ca dāsyaṃ, sevā vā karaṇīyā iti saṅkalpaḥ samutthitaḥ. netājīvaryasya vimānaṃ yadā upari uḍḍīya gataṃ tadā svasya prāṇāḥ dehaṃ bhūmau eva parityajya upari āruhya gatāḥ iva abhāsata. vimānasya rūpaṃ krameṇa saṅkucat laghukṛṣṇabindutām āpadya, antataḥ ca yadā tirohatam abhavat tadā kiñcitkālaṃ rāghavaḥ nissaṃjñaḥ stabdhaḥ iva sthitaḥ āsīt. sarve iva ‘jaya hind’ iti udghoṣayitum api tasya jihvā na aspandata. tasya akṣiṇī aśrupūrṇe. aśrukaṇānāṃ parimārjanāya karau vyāpārayitumapi sāmarthyahīnaḥ jātaḥ āsīt saḥ.

naubandhena vinā, diśādarśakena vinā, nāvikaiḥ vinā madhyesamudram, taraṅgaiḥ pratāḍitā satī vāyunā itastataḥ nīyamānā naukā iva kiñcitkālaṃ karnal rāghavaḥ raṅgūnnagare paribhraman āsīt. mejar janaral kumārappaḥ tasya ādhīnye vidyamānāḥ sainikāśca briṭiṣjanaiḥ bandīkṛtāḥ iti vārtā āgatā. kāpṭan revatyāḥ viṣaye na kāpi vārtā jñātā abhūt. śilāyāḥ pārśve ghaṭitāyāḥ ghoraghaṭanāyāḥ paraṃ vimānārohaṇasamaye tasya mitraṃ karṇe yaṃ sandeśam aśrāvayat tat satyam uta mithyā iti jñātumapi na aśaknot saḥ. bhramaḥ, nirāśatā, śokaḥ ityetaiḥ bhāvataraṅgaiḥ utkallolitena cittena lophṭineṇṭ karnal rāghavaḥ mātṛbhūmiṃ pratyāgataḥ. yat kiñcit lakṣyaṃ vinā itastataḥ yadā saḥ sañcaran āsīt, tadā dehalīraktadurgāt janaral kumārappaḥ kārāvāsāt vimuktaḥ iti patrikāyāṃ paṭhitavān. tadanu tam anviṣyan paribhramati sma rāghavaḥ. tasya anveṣaṇasya aparisamāptasthitau eva ratalāma-sthānake tasya dinasya rātrikālasya yāpanaṃ karaṇīyam āpatitam āsīt.

8. veṣaḥ parihīṇaḥ

lephṭinaṇṭ karnal rāghaveṇa kathitāṃ kathāṃ pūrṇatayā ākarṇya - ‘‘bhavatā kathitaṃ vṛttaṃ bahu-paritāpakaram asti. agre kiṃ kartavyam iti cintitaṃ bhavatā ?’’ iti pṛṣṭaṃ mayā.

‘‘sāmprataṃ mama jīvanasya ekameva uddeśyam. mejar janaral kumārappeṇa melanīyam. tataḥ parameva viṣayāntarasya cintanaṃ mayā kartuṃ śakyate’’ iti uktavān (lephṭinaṇṭ) karnal rāghavaḥ.

‘‘kumārappaḥ bhavatā melituṃ na śakyaḥ ityeva bhāti. bhavadīyaṃ haṭhaṃ bhavān parityajati cedeva varaṃ syāt’’ iti avadam.

‘‘tat tu naiva śakyate sarvathā. kumārappaḥ yamalokaṃ gataścedapi tatrāpi gatvā tasya anveṣaṇaṃ kariṣyami eva’’ iti uktavān rāghavaḥ.

‘‘taṃ labdhvā kiṃ kariṣyati bhavān ?’’

‘‘taṃ labdhvā - ‘re pātakin ! mama revatī kva ? tāṃ kiṃ kṛtavān bhavān ?’ iti prakṣyāmi. samīcīnam uttaraṃ yadi saḥ dadyāt tarhi taṃ tyajeyam. anyathā etasyāṃ śataghnyāṃ (pisṭāl) vidyamānāḥ ṣaṭ golikāḥ ekam, dve, trīṇi, catvāri, pañca... iti vigaṇayya tasya vakṣasi nidhāsyāmi...’’

‘‘karnalvarya ! kimetat aunmattyaṃ bhavataḥ ?’’

‘‘ām ! atra upaviśya bhavatā saha sambhāṣaṇam aunmattyameva. etāvatkālaṃ bhavatā saha sambhāṣya kālaḥ vṛthā hṛtaḥ khalu mayā !’’ iti vadan eva karnal rāghavaḥ udatiṣṭhat.

‘‘tvarā māstu. upaviśatu bhavān’’ iti mayā vaktum udyatam. tathā mama kathanaṃ nirundhatī iva kācit ghaṭanā ghaṭitā.

bhitteḥ pārśve tāvatkālaṃ yaḥ śayānaḥ āsīt saḥ manuṣyaḥ haṭhāt samutthāya upāviśat. āvābhyāṃ yatra upaviṣṭam āsīt tat sthānam uddiśya saḥ āgataḥ. bāhyapradeśāt praviśan prakāśaḥ yadā tasya mukham abhimṛśati sma tadā āścaryāghātena cakitatā mayā anubhūtā.

yato hi saḥ manuṣyaḥ mama samyak paricitaḥ. saḥ āsīt - mejar janaral kumārappaḥ eva.

‘mama nayanayoḥ mayaiva viśvāsaṃ kartuṃ śakyaṃ na jātam’ iti kathāsu sāmānyatayā likhyate khalu, tat vivaraṇaṃ mama viṣaye paripūrṇatayā satyam abhavat. ‘vastutaḥ eṣaḥ kumārappaḥ eva kim ? etāvatkālaṃ koṇe śayānaḥ eṣaḥ eva kim ?’ iti praśnaḥ mama manasi udbhūtaḥ.

kumārappasya dhvaniḥ sarvadā gambhīraḥ bhavati. adhunā tu svasya pūrvatanāt api adhikaghanagambhīreṇa dhvaninā saḥ - ‘‘karnal rāghava ! bhavataḥ mitreṇa yat kathitaṃ tat mithyā. eṣaḥ ahaṃ sākṣāt mejar janaral kumārappaḥ upasthitaḥ asmi. bhavataḥ kṛte yā parīkṣā pradattā sā atikaṭhinā ityetat satyameva. tasya prāyaścittārtham eṣo'ham atra upasthitaḥ. hastagatāyāḥ śataghnyāḥ golikāḥ mama vakṣasi nidhātuṃ bhavān icchati cet tathaiva kartuṃ śakyam. tāḥ vāstavikyaḥ golikāḥ eva khalu ! dhūmajanikāḥ golikāstu na kila !’’ iti uktvā ahasat. saḥ hāsaḥ mama manasi anirvācyāṃ bhītim ajanayat.

rāghavasya mukham apaśyam. tasya mukhe krodhaḥ, asūyā, pratiśodhaḥ ityeṣāṃ tāṇḍavam āsīt. nayane pradīptau aṅgārakaṇau iva jvalataḥ sma.
saḥ kimapi vaktum udyuktaḥ. oṣṭhau tu praspandamānau āstām, kintu śabdaḥ na nirgataḥ. śataghnīṃ yadā saḥ kumārappasya vakṣasaḥ purataḥ gṛhītavān tadā tasya hastau īṣat kampamānau āstām.

jhaṭiti sakūrdanam aham utthāya - ‘‘rāghava ! kṣaṇamekaṃ pratīkṣatām’’ iti vilapanena tasya hastam agṛhṇām. mama hastāvamarśena rāghavasya romāñcanaṃ jātamiti mayā avagatam. mamāpi samānaḥ anubhavaḥ.

tāvatā kumārappaḥ rāghavaṃ dṛṣṭvā - ‘‘revatī kutra iti māṃ pṛcchati khalu bhavān ! kiṃ mām uddiśya praśnena ? bhavataḥ mitraṃ pṛcchatu tāvat !’’ iti avadat.

ahaṃ tu savibhramam - ‘‘ām ! ahaṃ vadāmi. karnal rāghava ! kṣaṇamekaṃ pratīkṣe iti bhavān samāśvāsayet cet vadeyam’’ iti avadam.

tadanantaram ekaṃ nimeṣaṃ yāvat anyasyāṃ diśi parāvṛtya (vaktuṃ lajjām anubhavāmi) tāvatparyantaṃ mama oṣṭhasya uparitanabhāgaṃ yat alaṅkurvat āsīt tat ‘hiṭlar’śmaśru apanīya akṣipam. śiraḥ samyak samācchādayat śiroveṣṭanam (maphlar) api mayā haste svīkṛtam. (teṣu dineṣu sarvatra vyākulatā samāvṛtā āsīt ityataḥ, nirbādhaṃ prayāṇaṃ kartuṃ tathā mayā kadācit veṣadhāraṇaṃ kriyate sma.)

apasṛtaveṣasya mama vadanaṃ vīkṣya rāghavaḥ sāścaryam uccaiḥ avadat - ‘‘aho ! tvam asi revatī !!!’’ iti.

‘‘ām. aham eva revatī’’ iti uktavatī aham.

tadā rāghaveṇa uktam - ‘‘etāvantaṃ kālaṃ māṃ pratārya, mama mukhādeva mama manogataṃ sarvamapi nissāritavatī khalu bhavatī ? bhavatīṃ kiṃ karomi adhunā iti paśyatu !’’

parantu eteṣāṃ puruṣāṇām īṣadapi hrīḥ, saṅkocaḥ ityādikam na bhavati eva. mamāpi bahu autsukyam āsīt. tat sarvamapi nirudhya etāvatparyantaṃ tūṣṇīṃ kim aham upaviṣṭā nāsam ?

kintu sarveṣāṃ puruṣāṇām upari doṣārāpaṇaṃ na kartavyam. kālaṃ prasaṅgaṃ ca nirīkṣamāṇāḥ rasabhaṅgam akurvāṇāḥ vyavaharantaḥ janāḥ api bhavanti eva. mejar janaral kumārappaḥ tathā eva akarot. ekaṃ kṣaṇamapi tatra atiṣṭhan saḥ bhitteḥ samīpaṃ gatvā tatra vidyamānena rāṅkaveṇa ātmānaṃ samācchādya tataḥ prasthitaḥ. saḥ yadā dvārasya dehalīm atītya gantum udyuktaḥ tadaiva āvayoḥ buddhiḥ āgatā. ahamapi ātmānaṃ vimocya apasṛtavatī.

‘‘janaralvarya ! janaralvarya ! āvāṃ kṣantavyau’’ iti rāghavaḥ uccaiḥ avadat.

kumārappaḥ parāvṛtya dṛṣṭvā - ‘‘bhavantau kṣantuṃ mama kā vā arhatā ? bhavadbhyām ahameva kṣantavyaḥ’’ iti uktavān.

‘‘janaralvarya ! ekaṃ viṣayam avaśyaṃ kathayatu bhavān ! asmākaṃ samādaraṇīyaḥ netā netājīvaryaḥ mṛtaḥ ityetat satyaṃ kim ?’’ iti rāghavaḥ sasambhramaṃ pṛṣṭavān.

kumārappasya vadane kaścit ativicitraḥ smayaḥ prasṛtaḥ.

‘‘rāghava ! kiṃ bhavān etaṃ praśnaṃ pṛcchati ? bhārata-svātantryavīrāṇāṃ maraṇam asti kim ? amara-jīvanam khalu asmākam ? tatrāpi asmākaṃ netājīvaryasya maraṇaṃ kutaḥ ?’’ iti kathayitvā mejar janaral kumārappaḥ dvārasya dehalīm atītya gataḥ.

tam anusartum udyuktasya rāghavasya hastaṃ gṛhītvā ahaṃ sthagitavatī.

upasaṃhāraḥ

lephṭinanṭ karnal rāghavaḥ, ahaṃ ca yadā madrās-mailrelyāne cennainagaraṃ prati prayāṇaratau, tadā kumārappasya viṣaye eva adhikaṃ bhāṣaṇīyam abhavat.

‘‘cennaicikitsālaye yadā ahaṃ tasya ādhīnye kāryaratā, tadā tasya viṣaye yā dhāraṇā āsīt, sā atyantaṃ doṣamayī iti kālāntare mayā avagatam. kumārappaḥ yadā yuroppradeśaṃ gataḥ āsīt tadā viyannānagare subhāṣacandrabosamahābhāgasya darśanaṃ jātam. tatsamanantaram eva tasya viṣaye mayi bhaktiḥ jāgaritā. subhāṣamahāśayaḥ yadā bhāratāt tirohitaḥ, tataḥ paramapi tasya kāryakalāpaviṣaye kumārappaḥ vārtāḥ prāpnuvanneva āsīt. ahaṃ tu mahataḥ deśa-bhaktasya putrī ityataḥ māmapi netājīvaryasya sevāyāṃ niratāṃ kartuṃ kumārappaḥ acintayat. tadeva anyathā gṛhītvā ahaṃ mahatīṃ vyathām anubhūtavatī. śilāyāḥ adhaḥ māṃ sthitāṃ kṛtvā śataghnīṃ cālayituṃ bhavān ādiṣṭaḥ yat sā āsīt kācit parīkṣā. tasyāṃ śataghnyāṃ mārikāḥ sphoṭanagolikāḥ na āsan. dhūmajanayitryaḥ golikāḥ eva āsan
tatra.’’

etadviṣaye eva vinā āyāsaṃ sāścaryaṃ ca punaḥ punaḥ bhāṣamāṇau āvāṃ prayāṇaṃ kṛtavantau.

‘‘asmākaṃ jīvanasya āścaryamayaghaṭanāsu āścaryatamā ratalāmasandhau taddine rātrau kumārappasya darśanameva’’ iti ahaṃ kathitavatī.

‘‘tasminneva sthāne parasparam āvayoḥ darśanaṃ yat jātaṃ tataḥ api adhikāścayakarī kiṃ sā ?’’ iti pṛṣṭavān mama priyaḥ kāntaḥ.

‘‘ām. tataḥ api adhikāścaryakarī eva sā.’’

karnal rāghavaḥ kiñcit kopena pṛṣṭavān - ‘‘tat katham ?’’ iti.

mama peṭikāyām ā kebhyaścit dinebhyaḥ surakṣitatayā sthāpitām ekāṃ dinapatrikāṃ tasmai dattavatī aham. tatra prakāśitāṃ kāñcit vārtāṃ pradarśitā mayā. tasya paṭhanena rāghavasya asīmaḥ vismayaḥ jātaḥ ityetat tasya vadanaṃ prādarśayat.

sā ca vārtā ittham - ‘bhāratīyasvātantryasenāyām atyuccapade sthitaḥ, netājī subhāṣacandrabosasya pūrṇaviśvāsapātram, āptaḥ mejar janaral kumārappaḥ hyaḥ cennainagare.... ityākhye cikitsālaye praveśitaḥ. cikitsā viphalā jātā. adya saḥ mṛtaḥ iti vārtāṃ vijñāya vayaṃ nitāntaṃ khedam anubhavāmaḥ...।’

lephṭinaṭ karnal rāghavaḥ enāṃ vārtāṃ punaḥ punaḥ paṭhitvā dīrghaniḥśvāsaṃ kṛtavān.

‘‘dināṅkaḥ dṛṣṭaḥ kim ?’’ - ahaṃ pṛṣṭavatī.

‘‘ām. ratalāmasandhau tasya darśanasya dinatrayāt pūrvaṃ prakāśitā vārtā eṣā’’ iti uktavān rāghavaḥ.

‘‘taddine rātrau yadā ahaṃ taṃ dṛṣṭavatī tadā eva mama manasi kācit viśiṣṭā bhāvanā samutpannā’’ iti aham uktavatī.

‘‘amarajīvanasya viṣaye janaral kumārappaḥ yad avadat tasya vāstavikaḥ arthaḥ adhunaiva mama vispaṣṭaḥ abhavat’’ iti uktavān mama prāṇasakhaḥ.
