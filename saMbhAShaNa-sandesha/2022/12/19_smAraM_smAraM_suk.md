+++
title = "19 स्मारं स्मारं सुखिनः स्याम चौर"

+++
**स्मारं स्मारं सुखिनः स्याम**

**चौर्यं न चौर्याय.... \* मादिराजु माधवः**

विजयवाडनगरे सेवाभारत्याः नूतनभवन- प्रवेशकार्यक्रमः विजयदशमीदिने आयोजितः आसीत् । पूजादिसामग्रीव्यवस्थोत्तरदायित्वं मह्यं दत्तम् आसीत् । मुहूर्तः प्रभाते 3.30 वादने ।

आह्वानादिकं समाप्य पूर्वस्यां रात्रौ सार्धद्वादश-वादने अहं गृहम् आगतवान् । अधिकभ्रमणेन कार्यव्यग्रताकारणतः च नितरां श्रान्तः अहं द्विवादने निद्राम् उपगतः । त्रिवादने निद्रायाः उत्थितः अहं स्मृतवान् यत् कूष्माण्डस्य आनयनं मया विस्मृतम् इति ।

**![](magazine_images/img-1669829408Smaram.jpg)**‘अहो । अयं तु मध्यरात्रसमयः । इदानीं कुत्र प्राप्येत, कथञ्च सङ्ग्रहणम्’ इति चिन्ता माम् अबाधत ।

पुरोहिताय दूरवाणीं कृत्वा मया उक्तम् - ‘‘केनापि दानरूपेण दत्तं कूष्मांड गृहे यदि स्यात् तर्हि कृपया आनीयताम्’’ इति ।

पुरोहितः अवदत् - ‘‘महोदय ! नास्ति कूष्माण्डं मम गृहे । ह्यः मम माता कूष्माण्डेन शाकं कृतवती’’ इति । कथम् इदानीं निर्वाहः इति चिन्तयन् अहं कार्यक्रमस्थलं प्रति प्रस्थितवान् ।

मार्गे कश्चन कूष्माण्डापणः दृष्टः । तत्र आपणिकः बहिरेव कूष्माण्डानि स्थापयित्वा तं राशिं वस्त्रेण आच्छाद्य रज्जुबन्धनं कृतवान् आसीत् । अहं रज्जुबन्धनम् अपनीय कूष्माण्डद्वयं स्वीकृत्य ततः प्रस्थितवान् ।

भवनप्रवेशकार्यक्रमः निर्विघ्नतया परि- समाप्तः । पूजादिकं समाप्य गृहं प्रति आगमनसमये अहं पुनः कूष्माण्डापणं प्रति गतवान् । आपणिकः विक्रयणं कुर्वन् आसीत् । अहं तत्र गत्वा प्रभातकाले यत् मया स्वीकृतं तदाकारकं कूष्माण्डद्वयं दर्शयित्वा - ‘कियत् मूल्यम् ?’ इति पृष्टवान् ।

‘त्रिशतं रूप्यकाणि’ इति आपणिकः अवदत् । चर्चानन्तरं निर्णीतं यत् - सार्धद्विशतं रूप्यकाणि देयानि इति । अहं त्रिशतं रूप्यकाणि तस्मै दत्त्वा - ‘‘पञ्चाशत् रूप्यकाणि भवान् एव स्थापयतु । अहं प्रभातकाले आगत्य चोरयित्वा कूष्माण्डद्वयं नीत-वान् । अपराधशुल्करूपेण अधिकं दास्यामि’’ इति उक्त्वा प्रवृत्तं सर्वं विवृतवान् ।

तदा आपणिकः अवदत् - ‘‘यद् आवश्यकं तत् अनन्यगतिकतया स्वीकृत्य इदानीं धनं दातुं स्वयम् आगतवान् भवान् । अतः वस्तुतः भवान् चौर्यं न कृतवान् । तस्मात् अहं भवत्तः अधिकं धनं न स्वीकरोमि’’ इति ।

अहं दीर्घं निश्श्वस्य आपणिकं धन्यवादम् उक्त्वा गृहं गतवान् ।



smāraṃ smāraṃ sukhinaḥ syāma

cauryaṃ na cauryāya.... \* mādirāju mādhavaḥ

vijayavāḍanagare sevābhāratyāḥ nūtanabhavana- praveśakāryakramaḥ vijayadaśamīdine āyojitaḥ āsīt. pūjādisāmagrīvyavasthottaradāyitvaṃ mahyaṃ dattam āsīt. muhūrtaḥ prabhāte 3.30 vādane.

āhvānādikaṃ samāpya pāūrvasyāṃ rātrau sārdhadvādaśa-vādane ahaṃ gṛham āgatavān. adhikabhramaṇena kāryavyagratākāraṇataḥ ca nitarāṃ śrāntaḥ ahaṃ dvivādane nidrām upagataḥ. trivādane nidrāyāḥ utthitaḥ ahaṃ smṛtavān yat kūṣmāṇḍasya ānayanaṃ mayā vismṛtam iti.

‘aho. ayaṃ tu madhyarātrasamayaḥ. idānīṃ kutra prāpyeta, kathañca saṅgrahaṇam’ iti cintā mām abādhata.

purohitāya dūravāṇīṃ kṛtvā mayā uktam - ‘‘kenāpi dānarūpeṇa dattaṃ kūṣmāṃḍa gṛhe yadi syāt tarhi kṛpayā ānīyatām’’ iti.

purohitaḥ avadat - ‘‘mahodaya ! nāsti kūṣmāṇḍaṃ mama gṛhe. hyaḥ mama mātā kūṣmāṇḍena śākaṃ kṛtavatī’’ iti. katham idānīṃ nirvāhaḥ iti cintayan ahaṃ kāryakramasthalaṃ prati prasthitavān.

mārge kaścana kūṣmāṇḍāpaṇaḥ dṛṣṭaḥ. tatra āpaṇikaḥ bahireva kūṣmāṇḍāni sthāpayitvā taṃ rāśiṃ vastreṇa ācchādya rajjubandhanaṃ kṛtavān āsīt. ahaṃ rajjubandhanam apanīya kūṣmāṇḍadvayaṃ svīkṛtya tataḥ prasthitavān.

bhavanapraveśakāryakramaḥ nirvighnatayā pari- samāptaḥ. pūjādikaṃ samāpya gṛhaṃ prati āgamanasamaye ahaṃ punaḥ kūṣmāṇḍāpaṇaṃ prati gatavān. āpaṇikaḥ vikrayaṇaṃ kurvan āsīt. ahaṃ tatra gatvā prabhātakāle yat mayā svīkṛtaṃ tadākārakaṃ kūṣmāṇḍadvayaṃ darśayitvā - ‘kiyat mūlyam ?’ iti pṛṣṭavān.

‘triśataṃ rūpyakāṇi’ iti āpaṇikaḥ avadat. carcānantaraṃ nirṇītaṃ yat - sārdhadviśataṃ rūpyakāṇi deyāni iti. ahaṃ triśataṃ rūpyakāṇi tasmai dattvā - ‘‘pañcāśat rūpyakāṇi bhavān eva sthāpayatu. ahaṃ prabhātakāle āgatya corayitvā kūṣmāṇḍadvayaṃ nīta-vān. aparādhaśulkarūpeṇa adhikaṃ dāsyāmi’’ iti uktvā pravṛttaṃ sarvaṃ vivṛtavān.

tadā āpaṇikaḥ avadat - ‘‘yad āvaśyakaṃ tat ananyagatikatayā svīkṛtya idānīṃ dhanaṃ dātuṃ svayam āgatavān bhavān. ataḥ vastutaḥ bhavān cauryaṃ na kṛtavān. tasmāt ahaṃ bhavattaḥ adhikaṃ dhanaṃ na svīkaromi’’ iti.

ahaṃ dīrghaṃ niśśvasya āpaṇikaṃ dhanyavādam uktvā gṛhaṃ gatavān.
