+++
title = "15 बालमोदिनी कृष्णः ध्वजः श्वेतः "

+++
**बालमोदिनी**

**कृष्णः ध्वजः श्वेतः जातः  \* (सं) निरञ्जनः**

कश्चन लुण्ठाकः पूर्वम् आसीत् । बहूनां लुण्ठनं मारणं च कृतम् आसीत् तेन । कदाचित् एतादृशात् जीवनात् पश्चात्तापं प्राप्य सः कञ्चित् गुरुं दृष्ट्वा - ‘‘मया बहूनि पापानि अनुष्ठितानि । बहूनां प्राणाः अपहृताः । ![](magazine_images/img-1669827672Bala2.jpg)इदानीम् अहं सन्मार्गम् अनुसर्तुम् इच्छामि । कृपया मार्गः दर्श्यताम्’’ इति प्रार्थितवान् ।

तदा गुरुः तस्मै एकं कृष्णध्वजं दत्त्वा - ‘‘एतं गृहीत्वा तीर्थयात्रां कुरु । यदा एषः श्वेतः भविष्यति तदा भवतः पापात् मुक्तिः’’ इति अवदत् ।

एतस्य श्रवणात् सन्तुष्टः लुण्ठाकः तस्मिन् एव दिने तीर्थयात्राम् आरब्धवान् । शताधिकेषु तीर्थेषु तेन स्नानं कृतम् । किन्तु ध्वजः श्वेतवर्णतां न गतः । तस्मात् सः नितरां खिन्नः ।

अथ कदाचित् सः अरण्यमार्गेण गच्छन् आसीत् । तदवसरे केचन दुष्टाः काञ्चित् सुन्दरीं बलात् नयन्तः दृष्टाः । एतस्य दर्शनात् तस्य लुण्ठाकस्य क्रोधः उद्गतः । सः तस्याः रक्षणाय अग्रे अधावत् ।

दुष्टाः तु दशाधिकाः आसन् । तथापि अयं धैर्यच्युतिम् अप्राप्नुवन् दुष्टम् एकम् आदौ प्रहृत्य पातयित्वा तस्य हस्तात् खडं वशीकृत्य दुष्टानां संहरणम् आरब्धवान् । प्रायः अर्ध-घण्टाभ्यन्तरे सर्वे दुष्टाः हताः अभवन् ।

तां महिलां सान्त्वयित्वा सः लुण्ठाकः अचिन्तयत् - ‘पूर्वमेव बहून् मारितवता मया पापराशिः एव सम्पादितः । इदानीम् एते दशाधिकाः अपि मारिताः । अतः मम पापभारः प्रवृद्धः’ इति ।

किन्तु आश्चर्यं नाम तावता तस्य हस्ते स्थितः ध्वजः श्वेतः जातः आसीत् । एतस्मात् हर्षम् अनुभवन् सः तां महिलां तस्याः गृहं प्रापय्य गुरुं दृष्ट्वा प्रवृत्तं सर्वं निवेदितवान् ।

तदा गुरुः उक्तवान् - ‘‘भवता तीर्थस्नाना-द्यवसरे स्वप्रयोजनमात्रं चिन्तितम् आसीत् । अतः भवतः ध्वजः कृष्णवर्णः एव आसीत् । किन्तु महिलारक्षणावसरे भवता परोपकारः चिन्तितः । अतः ध्वजः श्वेतः जातः । इतः परं परोपकारेण जीव । ततः भवता सद्गतिः प्राप्स्यते’’ इति ।

bālamodinī

kṛṣṇaḥ dhvajaḥ śvetaḥ jātaḥ \* (saṃ) nirañjanaḥ

kaścana luṇṭhākaḥ pāūrvam āsīt. bahūnāṃ luṇṭhanaṃ māraṇaṃ ca kṛtam āsīt tena. kadācit etādṛśāt jīvanāt paścāttāpaṃ prāpya saḥ kañcit guruṃ dṛṣṭvā - ‘‘mayā bahūni pāpāni anuṣṭhitāni. bahūnāṃ prāṇāḥ apahṛtāḥ. idānīm ahaṃ sanmārgam anusartum icchāmi. kṛpayā mārgaḥ darśyatām’’ iti prārthitavān.

tadā guruḥ tasmai ekaṃ kṛṣṇadhvajaṃ dattvā - ‘‘etaṃ gṛhītvā tīrthayātrāṃ kuru. yadā eṣaḥ śvetaḥ bhaviṣyati tadā bhavataḥ pāpāt muktiḥ’’ iti avadat.

etasya śravaṇāt santuṣṭaḥ luṇṭhākaḥ tasmin eva dine tīrthayātrām ārabdhavān. śatādhikeṣu tīrtheṣu tena snānaṃ kṛtam. kintu dhvajaḥ śveta-varṇatāṃ na gataḥ. tasmāt saḥ nitarāṃ khinnaḥ.

atha kadācit saḥ araṇyamārgeṇa gacchan āsīt. tadavasare kecana duṣṭāḥ kāñcit sundarīṃ balāt nayantaḥ dṛṣṭāḥ. etasya darśanāt tasya luṇṭhākasya krodhaḥ udgataḥ. saḥ tasyāḥ rakṣaṇāya agre adhāvat.

duṣṭāḥ tu daśādhikāḥ āsan. tathāpi ayaṃ dhairyacyutim aprāpnuvan duṣṭam ekam ādau prahṛtya pātayitvā tasya hastāt khaḍaṃ vaśīkṛtya duṣṭānāṃ saṃharaṇam ārabdhavān. prāyaḥ ardha-ghaṇṭābhyantare sarve duṣṭāḥ hatāḥ abhavan.

tāṃ mahilāṃ sāntvayitvā saḥ luṇṭhākaḥ acintayat - ‘pāūrvameva bahūn māritavatā mayā pāparāśiḥ eva sampāditaḥ. idānīm ete daśādhikāḥ api māritāḥ. ataḥ mama pāpabhāraḥ pravṛddhaḥ’ iti.

kintu āścaryaṃ nāma tāvatā tasya haste sthitaḥ dhvajaḥ śvetaḥ jātaḥ āsīt. etasmāt harṣam anubhavan saḥ tāṃ mahilāṃ tasyāḥ gṛhaṃ prāpayya guruṃ dṛṣṭvā pravṛttaṃ sarvaṃ niveditavān.

tadā guruḥ uktavān - ‘‘bhavatā tīrthasnānā-dyavasare svaprayojanamātraṃ cintitam āsīt. ataḥ bhavataḥ dhvajaḥ kṛṣṇavarṇaḥ eva āsīt. kintu mahilārakṣaṇāvasare bhavatā paropakāraḥ cintitaḥ. ataḥ dhvajaḥ śvetaḥ jātaḥ. itaḥ paraṃ paropakāreṇa jīva. tataḥ bhavatā sadgatiḥ prāpsyate’’ iti.
