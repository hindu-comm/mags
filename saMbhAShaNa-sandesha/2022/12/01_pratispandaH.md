+++
title = "01 प्रतिस्पन्दः"

+++
![](magazine_images/img-1669817390cover.jpg)**प्रतिस्पन्दः**

‘सत्यगवेषणम्’ इत्यस्याः धारावाहिन्याः कथा प्रथमपदे एव मनसि कुतूहलम् उप्तवती । अग्रे किं भविष्यति इति ज्ञातुं वाञ्छति मे मनः । ‘विक्रेतृरहिताः आपणाः’ इति लेखः उत्तमः । जनानां मनांसि परिवर्तयितुम् एतादृशाः लेखाः आवश्यकाः । भगवतः विश्वव्यापकता भारतस्य सनातनधर्मस्य महत्त्वं प्रतिपादयति । ‘सूर्यमन्दिरम्’, ‘सौदीदेशे प्राचीनमन्दिरम्’, ‘शारदामन्दिरम्’ इत्येतेषां मन्दिराणां परिचयात्मकाः लेखाः ज्ञानप्रदाः । ‘न्यायप्रदानविडम्बना’ अधुना सर्वत्र दृश्यते । न्यायप्रदातारः पिहितनेत्राः । गणाधीश्वरस्य प्रभा अनुपमा । सम्पादकीयं मोदं जनयति ।

- एम्, सुब्रह्मण्यभट्टः, मुडिपु (कर्णा.)

कश्मीरप्रान्ते नूतनतया निर्मितस्य शारदामन्दिरस्य चित्रं मुखपुटे वहन् कार्तिकमासीयः सन्देशः प्राप्तः । तं विषयम् अधिकृत्य लेखनम् अपि पठितम् । सम्पादकीये अपि सः एव विचारः प्रस्तुतः - श्रद्धाकेन्द्राणां दर्शनाय, यथोचितस्य अर्चनादिकस्य च अवकाशः भवेत् इति तु मम अभिमतमपि । ईजिप्तदेशे अतिप्राचीनं सूर्यमन्दिरं, सौदीदेशे तस्मादपि पुरातनं मन्दिरं प्राप्तम् इत्येतत् भारतीयसंस्कृतेः वैशाल्यं दर्शयति । किन्तु अस्मदीये देशे एव केचन आत्मानं बुद्धिमन्तं मन्यमानाः जनमानसेषु भारतीयता-सनातनधर्मयोः विषये विरोधं जनयितुं प्रयतन्ते । बालमोदिन्याः तिस्रः अपि कथाः मह्यम् अरोचन्त । रामायणस्य घटनाम् एकाम् अवलम्ब्य कुतुककुट्यां चित्रकथा प्रस्तुता । ‘विक्रेतृरहिताः आपणाः’ इति विषयम् अधिकृत्य लिखितः लेखः अस्मान् विस्मयान्वितान् करोति । अन्ये अपि लेखाः उत्तमाः ज्ञानप्रदाः च ।

- कोटा श्रीकृष्णाहितानलः, कार्तट्टु (कर्णा.)

नवेम्बर्-मासाङ्के ‘शारदामन्दिरस्य पुनः प्रतिष्ठापनम्’ इत्यस्य विषये प्रकाशिता वार्ता सर्वेषां मोदाय एव । ‘विक्रेतृरहिताः आपणाः’ इति वार्ता आश्चर्यजनिका । दुर्गुणानां दर्शनम्, गुडाकेशः लक्ष्मणः, समस्यापरिहारः इति तिस्रः अपि बालमोदिनीकथाः बोधकारिकाः । सौदीदेशे अतिप्राचीनं मन्दिरम् इति लेखं पठित्वा भारतीयमूलानां प्रसारः कियता प्रमाणेन आसीत् इत्येतत् तथ्यं ज्ञात्वा को वा भारतीयः उन्नतकन्धरः न भवेत् । धारावाहिनी अतीवरोचिका भविष्यति इत्यस्मिन् न कोऽपि संशयः ।

- राघवेन्द्रगर्दे, पुणे (महा.)

नवम्बर्-सञ्चिकायां चाटुचणकः अद्यतनवैद्यानां धनसम्पादनैकमनोवृत्तिं सम्यक् विशदीकरोति । ‘भारतमाता’ इति पद्यावली भारतस्य महत्त्वं सुकुमारपदावलीभिः प्रकाशयति । मिजोरामराज्ये विक्रेतृरहिताः आपणाः सन्ति इति विषयः तस्मिन् समाजे विश्वासः सुप्रतिष्ठितः विराजते इति द्योतयति । अयं विषयः मोदावहः । कौटुम्बिकजीवने महता दुःखेन अभिभूतेन श्रीनिवासरेड्डिना भयानकदुर्दिने हिमाचले प्रवासः, भूस्खलनजनितदुर्घटनायां गभीरे गहनवनयुते खाते तस्य पतनं, तत्र स्वप्राणपरिरक्षणप्रयत्नः इत्यादीनां घटनानां यथावत् वर्णनेन क्रियमाणः धारा-वाहिन्याः प्रारम्भः उत्तमः कौतूहलजनकश्च ।

- रामस्वामी व्यासः, बेङ्गलूरु (कर्णा.)

भाषापाके ‘कोटिसूर्यसमप्रभ’विषये चर्चा उपस्थापिता । ‘वक्रतुण्ड..’ इत्यस्य श्लोकस्य मूलपाठे तु ‘बालसूर्यसमप्रभ’ इति दृश्यते । सुदर्शनस्तुतिप्रसङ्गे (पाञ्चरात्रागमसंहितायां) श्लोकः अस्ति - ‘सुदर्शनमहाज्वाल कोटिसूर्यसमप्रभ’ इति । अयमेव प्राचीनः प्रयोगः ‘कोटिसूर्य..’ इत्यस्य । ‘वक्रतुण्ड...’ इति श्लोके तु अनन्तरकाले ‘कोटिसूर्य..’ इति पाठः परिकल्पितः ।

- डा.रामनाथाचार्यः, उडुपि (कर्णा.)

‘शारदामन्दिरस्य पुनः प्रतिष्ठापनम्’ इत्ययं विषयः अतीवोत्तमः । प्राचीनवत् इदमपि स्थानं जनस्थानकेन्द्रं स्यादिति कामयामहे वयम् । ‘विक्रेतृरहिताः आपणाः’ इति लेखः अश्रुतपूर्वः । विश्वासार्हतापरिरक्षणं न सर्वथा विलुप्तमिति प्रतीयते अनेन लेखेन । तदन्ते रामपदस्य विवेचनमपि अवसरोचितम् इति भाति । भारतीयसंस्कृति-स्थापत्यानि कुत्र न सन्ति इत्येव आश्चर्याय । ‘सौदीदेशे...’ इति लेखेन एतत् स्पष्टं भवति । धारावाहिनी नूतना एव प्रारब्धा । श्रीनिवासरेड्डिः नूतनामेव जीवनयात्राम् आरब्धवान् । परं कीदृशी सा इति तु नूतनाङ्कात् एव ज्ञास्यते । न कापि बाधा । प्रतीक्षिष्यामहे वयम् । यतः चिरपरिचिता एव शैली इयं धारावाहिन्याः । लक्ष्मणविषयिणी गुडाकेशकथा उत्तमा बोधप्रदा च ।

- मुनिः चान्द्रेयः, भुज(गुज.)



**pratispandaḥ**

‘satyagaveṣaṇam’ ityasyāḥ dhārāvāhinyāḥ kathā prathamapade eva manasi kutūhalam uptavatī. agre kiṃ bhaviṣyati iti jñātuṃ vāñchati me manaḥ. ‘vikretṛrahitāḥ āpaṇāḥ’ iti lekhaḥ uttamaḥ. janānāṃ manāṃsi parivartayitum etādṛśāḥ lekhāḥ āvaśyakāḥ. bhagavataḥ viśvavyāpakatā bhāratasya sanātanadharmasya mahattvaṃ pratipādayati. ‘sūryamandiram’, ‘saudīdeśe prācīnamandiram’, ‘śāradāmandiram’ ityeteṣāṃ mandirāṇāṃ paricayātmakāḥ lekhāḥ jñānapradāḥ. ‘nyāyapradānaviḍambanā’ adhunā sarvatra dṛśyate. nyāyapradātāraḥ pihitanetrāḥ. gaṇādhīśvarasya prabhā anupamā. sampādakīyaṃ modaṃ janayati.

- em, subrahmaṇyabhaṭṭaḥ, muḍipu (karṇā.)

kaśmīraprānte nūtanatayā nirmitasya śāradāmandirasya citraṃ mukhapuṭe vahan kārtikamāsīyaḥ sandeśaḥ prāptaḥ. taṃ viṣayam adhikṛtya lekhanam api paṭhitam. sampādakīye api saḥ eva vicāraḥ prastutaḥ - śraddhākendrāṇāṃ darśanāya, yathocitasya arcanādikasya ca avakāśaḥ bhavet iti tu mama abhimatamapi. ījiptadeśe atiprācīnaṃ sūryamandiraṃ, saudīdeśe tasmādapi purātanaṃ mandiraṃ prāptam ityetat bhāratīyasaṃskṛteḥ vaiśālyaṃ darśayati. kintu asmadīye deśe eva kecana ātmānaṃ buddhimantaṃ manyamānāḥ janamānaseṣu bhāratīyatā-sanātanadharmayoḥ viṣaye virodhaṃ janayituṃ prayatante. bālamodinyāḥ tisraḥ api kathāḥ mahyam arocanta. rāmāyaṇasya ghaṭanām ekām avalambya kutukakuṭyāṃ citrakathā prastutā. ‘vikretṛrahitāḥ āpaṇāḥ’ iti viṣayam adhikṛtya likhitaḥ lekhaḥ asmān vismayānvitān karoti. anye api lekhāḥ uttamāḥ jñānapradāḥ ca.

- koṭā śrīkṛṣṇāhitānalaḥ, kārtaṭṭu (karṇā.)

navembar-māsāṅke ‘śāradāmandirasya punaḥ pratiṣṭhāpanam’ ityasya viṣaye prakāśitā vārtā sarveṣāṃ modāya eva. ‘vikretṛrahitāḥ āpaṇāḥ’ iti vārtā āścaryajanikā. durguṇānāṃ darśanam, guḍākeśaḥ lakṣmaṇaḥ, samasyāparihāraḥ iti tisraḥ api bālamodinīkathāḥ bodhakārikāḥ. saudīdeśe atiprācīnaṃ mandiram iti lekhaṃ paṭhitvā bhāratīyamūlānāṃ prasāraḥ kiyatā pramāṇena āsīt ityetat tathyaṃ jñātvā ko vā bhāratīyaḥ unnatakandharaḥ na bhavet. dhārāvāhinī atīvarocikā bhaviṣyati ityasmin na ko'pi saṃśayaḥ.

- rāghavendragarde, puṇe (mahā.)

navambar-sañcikāyāṃ cāṭucaṇakaḥ adyatanavaidyānāṃ dhanasampādanaikamanovṛttiṃ samyak viśadīkaroti. ‘bhāratamātā’ iti padyāvalī bhāratasya mahattvaṃ sukumārapadāvalībhiḥ prakāśayati. mijorāmarājye vikretṛrahitāḥ āpaṇāḥ santi iti viṣayaḥ tasmin samāje viśvāsaḥ supratiṣṭhitaḥ virājate iti dyotayati. ayaṃ viṣayaḥ modāvahaḥ. kauṭumbikajīvane mahatā duḥkhena abhibhūtena śrīnivāsareḍḍinā bhayānakadurdine himācale pravāsaḥ, bhūskhalanajanitadurghaṭanāyāṃ gabhīre gahanavanayute khāte tasya patanaṃ, tatra svaprāṇaparirakṣaṇaprayatnaḥ ityādīnāṃ ghaṭanānāṃ yathāvat varṇanena kriyamāṇaḥ dhārā-vāhinyāḥ prārambhaḥ uttamaḥ kautūhalajanakaśca.

- rāmasvāmī vyāsaḥ, beṅgalūru (karṇā.)

bhāṣāpāke ‘koṭisūryasamaprabha’viṣaye carcā upasthāpitā. ‘vakratuṇḍa..’ ityasya ślokasya mūlapāṭhe tu ‘bālasūryasamaprabha’ iti dṛśyate. sudarśanastutiprasaṅge (pāñcarātrāgamasaṃhitāyāṃ) ślokaḥ asti - ‘sudarśanamahājvāla koṭisūryasamaprabha’ iti. ayameva prācīnaḥ prayogaḥ ‘koṭisūrya..’ ityasya. ‘vakratuṇḍa...’ iti śloke tu anantarakāle ‘koṭisūrya..’ iti pāṭhaḥ parikalpitaḥ.

- ḍā.rāmanāthācāryaḥ, uḍupi (karṇā.)

‘śāradāmandirasya punaḥ pratiṣṭhāpanam’ ityayaṃ viṣayaḥ atīvottamaḥ. prācīnavat idamapi sthānaṃ janasthānakendraṃ syāditi kāmayāmahe vayam. ‘vikretṛrahitāḥ āpaṇāḥ’ iti lekhaḥ aśrutapūrvaḥ. viśvāsārhatāparirakṣaṇaṃ na sarvathā viluptamiti pratīyate anena lekhena. tadante rāmapadasya vivecanamapi avasarocitam iti bhāti. bhāratīyasaṃskṛti-sthāpatyāni kutra na santi ityeva āścaryāya. ‘saudīdeśe...’ iti lekhena etat spaṣṭaṃ bhavati. dhārāvāhinī nūtanā eva prārabdhā. śrīnivāsareḍḍiḥ nūtanāmeva jīvanayātrām ārabdhavān. paraṃ kīdṛśī sā iti tu nūtanāṅkāt eva jñāsyate. na kāpi bādhā. pratīkṣiṣyāmahe vayam. yataḥ ciraparicitā eva śailī iyaṃ dhārāvāhinyāḥ. lakṣmaṇaviṣayiṇī guḍākeśakathā uttamā bodhapradā ca.

- muniḥ cāndreyaḥ, bhuja(guja.)
