+++
title = "17  लेखः सद्व्यवहारः स्वभावः स्या"

+++
![](magazine_images/img-1669828717Sadvyavaharah.jpg)

**लेखः**

**सद्व्यवहारः स्वभावः स्यात् \* देवराजः**

लोके सज्जनाः सन्ति इत्यतः, सद्व्यवहाराः प्रवर्तन्ते इत्यतः च अद्यापि वृष्टिफलसमृद्ध्यादयः प्रवर्तन्ते’ इति किञ्चन वचनं श्रूयते । सद्व्यवहारः एव व्यष्टेः समष्टेः च उन्नतेः कारणम् । आत्मनः उद्धारः सम्पादनीयः चेत् सद्व्यवहारः (सज्जनत्वम्) अवश्यमेव अवलम्बनीयः ।

प्राचीनसाहित्ये अयमेव ‘शील’शब्देन निर्दिष्टः । शीलं ब्रह्मण्यतादिरूपम् । तदाह हारीतः - ‘‘ब्रह्मण्यता, देवपितृभक्तता, सौम्यता, अपरोपतापिता, अनसूयता, मृदुता, अपारुष्यं, मैत्रता, प्रियवादित्वं, कृतज्ञता, शरण्यता, कारुण्यं, प्रशान्तिश्चेति त्रयोदशविधं शीलम्’’ इति ।

सद्व्यवहारः सर्वैः अपि इष्यते एव । किन्तु इच्छन्तः अपि सर्वे तदानुगुण्येन व्यवहर्तुं न शक्न्ाुवन्ति । तत्र कारणं - व्यावहारिकजीवनस्य क्लेशाः । व्यवहारजीवने अविलम्बेन कार्यसाधनं मुख्यं भवति । तदवसरे मार्गस्य युक्तायुक्तताचिन्तनं गौणं भवति । ‘धनदानादिना कार्ये साधयितुं शक्ये, किं युक्तायुक्तादिचिन्तनेन’ इत्येव बहवः चिन्तयन्ति । ‘तत्त्वम् अन्यत्, व्यवहारः अन्यः’ इत्येव बहूनां चिन्तनम् ।

धनसम्पादने अधिका आस्था, स्थानमानादिमोहः इत्यादीनां कारणतः अपि बहवः सद्व्यवहारस्य आचरणे अनादरं प्रकटयन्ति । सद्व्यवहारः जीवनस्य अङ्गम् इत्यत्र बहूनाम् अविश्वासः । ‘कथञ्चित् सुखेन जीवनीयम्’ इति एकमात्रचिन्तनेन प्रेरिताः सन्तः बहवः धनसम्पादने व्यग्राः भवन्ति । ‘सुख’शब्दस्य अर्थः - आनुकूल्योपेतं धनेन क्रेतुं योग्यं जीवनम्’ इति तेषां दृष्ट्या । ‘सर्वविधे आनुकूल्ये सत्यपि सुखं तु न प्राप्यते’ इति आनुकूल्यवन्तः कालान्तरे ज्ञास्यन्ति एव । तथापि ‘आनुकूल्यसम्पादनात् सुखम्’ इति भ्रान्तिः तु सर्वत्र विजृम्भते लोके ।

किम् अनुचितविषये चिन्तयनेन । यत् प्रकृतं तद्विषये चिन्तनं प्रवर्तयाम तावत् ।

- ‘प्रत्यहं प्रत्यवेक्षेत नरश्चरितमात्मनः’ इति हि प्राचीनोक्तिः । कार्ये प्रवृत्तेः दर्शनात् पूर्वं तस्य युक्तायुक्तताविषये अवश्यमेव अवधातव्यम् । यस्य अयुक्ततां मनः वदेत् तत् न करणीयम् । प्रयत्नेन तत्र प्रवृत्तिः निवारणीया । सद्व्यवहारं संरक्ष्य अपि कार्याणि साधयितुं मार्गाः भवितुम् अर्हन्ति एव । ते के इति चिन्तनीयम् ।

- आकारादयः कुलपरम्परातः प्राप्ताः भगवता दत्ताः वा यथा भवन्ति तथा न भवति सज्जनत्वम् । प्रयत्नेन अर्जनीयं भवति तत् । उच्चशिक्षाप्राप्त्या, उच्चपदप्राप्त्या, प्रभूतधनप्राप्त्या वा सज्जनत्वं न सिद्ध्यति । अप्रयत्नप्राप्यं न तत् । अमुके वयसि तस्य प्राप्त्यै प्रयासः करणीयः इत्यपि न नियमः ।

- गुणार्जनविषये अनवधानताकारणतः, दुर्व्यवहारतः, कोपादिस्वभावकारणतः वा यदि अपख्यातिः प्राप्येत तर्हि तस्याः परिमार्जनं न शक्यम् । अपख्यातिप्राप्तेः अनन्तरं सज्जनत्वं महता प्रयासेन प्राप्येत चेदपि जनाः तु अपख्यातिविषये एव वदेयुः, न तु सज्जनत्वविषये । कलङ्कः श्वेतकागदस्थः कृष्णवर्णबिन्दुः इव । सः द्रष्टॄणाम् अवधानम् आकर्षति सर्वप्राथम्येन । सः एव द्रष्टॄणां मनसि तिष्ठति स्थिरतया । प्रखरप्रकाशः इव स्थितस्य तस्य पुरतः सज्जनत्वं तु कान्तिहीनतां प्राप्नोति, प्रखरप्रकाशे स्थिते मन्दप्रकाशः यथा तथा ।

- तीव्रेच्छा यस्य स्यात् सः एव सज्जनत्वं प्राप्तुं शक्नुयात् । सत्-जनानाम् अनुसरणं, सद्-ग्रन्थानां पठनं, सद्विचाराणां मननम् इत्यादीनि तीव्रेच्छावतः सहायकानि भवितुम् अर्हन्ति । महापुरुषाः ख्यातिमन्तः वा एव सज्जनाः भवेयुः इति नास्ति । सज्जनत्वम् अतिसामान्येषु जनेषु अपि भवितुम् अर्हति । अशिक्षितेषु अपि भवितुम् अर्हति । अतः सज्जनः अस्मद्गृहसदस्येषु एव कश्चित् भवितुम् अर्हेत् चेत् न आश्चर्यम् । प्रतिवेशिनः, अस्मत्परिसरस्थाः, कर्मकरादयः, सहोद्योगिनः इत्यादिषु अपि सज्जनत्वं निहितं स्यात् । कदाचित् सूक्ष्मेक्षिकया दर्शनेन एव तत् अभिज्ञायते ।

- तरुणजनसमुदाये चलनचित्रनटानां, क्रीडापटूनां, राजनीतिनेतॄणां वा आराधकाः भवन्ति शैघ्र्येण एव । किन्तु एतादृशात् आराधनात् सज्जनत्वादिगुणानां विकासः न भवेत् । सज्जनत्ववतां तेजःप्रखरता न भवति बहुधा । ते अन्वेष्टव्याः, अभिज्ञातव्याः च । तेषां सडः, तेषाम् उपदेशस्य प्राप्तिः, तेषाम् अनुसरणम् इत्यादिकं दीर्घकालं यावत् करणीयम् । तदा एव साफल्यं प्राप्येत अल्पशः वा ।

- सज्जनत्वं नाम गुणानां समूहः । कदाचित् एकस्मिन् एव जने सर्वे गुणाः प्राप्तुं न शक्याः स्युः । तादृशे प्रसङ्गे यस्मिन् यः गुणः दृष्टः तस्य अनुकरणाय प्रयासः करणीयः । अतः विविधानां गुणानां निमित्तं विविधाः जनाः अनुकरणीयाः भवेयुः । यस्मिन् जने गुणविशेषः दृष्टः, तस्मिन् एव जने अवगुणाः अपि भवेयुः कदाचित् । ते न अनुकरणीयाः । तेषां विषये औदासीन्यं दर्शनीयम् ।

- अन्ये माम् अभिजानीयुः इति उद्देशेन वस्त्राभरणादिकं ध्रियते, आत्मनः अलङ्कारः क्रियते, सभादिषु अग्रगामिता दर्श्यते वा । किन्तु एतेन उद्देशेन सद्व्यवहारः दर्शनीयः नास्ति । सद्व्यवहारः अस्माकं कर्तव्यं स्यात् । कर्तव्यकोटौ प्रविष्टस्य विषये प्रदर्शनप्रियतायाः अवलम्बनं न उचितं ननु ? सद्व्यवहारःकर्तव्यत्वेन तिष्ठति इत्यतः तस्य प्रशंसां श्रुत्वा स्फीतता प्राप्तव्या नास्ति ।

- सद्व्यवहारः आगन्तुकः न स्यात् । आगन्तुकः गुणः कालान्तरे अपगच्छेत् । सः स्वभावः स्यात् । यः गुणः स्वभावः स्यात् तस्य अपगमनं न भवति कदाचिदपि ।

- किमपि प्रतिफलम् अपेक्ष्य सद्व्यवहारः करणीयः नास्ति । पुण्यसम्पादनाय, पौत्रादयः पालयेयुः इति उद्देशेन वापि सद्व्यवहारः करणीयः नास्ति । निमित्तान्तरम् अवलम्ब्य क्रियमाणः सद्व्यवहारः, निमित्ते  उद्देशे वा अपगते, स्वयम् अपगच्छेत् । अतः सद्व्यवहारः स्यात् निर्निमित्तकः ।

- सद्व्यवहारे आश्रिते अपि अस्मान् निन्देत् कश्चित् कदाचित् । तादृशे अवसरे अस्माभिः कोपः प्राप्तव्यः नास्ति । ‘अयं मम सज्जनताम् अजानन् मयि दोषं पश्यन् निन्दति’ इति खेदः प्राप्तव्यः अपि नास्ति । अस्माभिः सद्व्यवहारः आश्रीयते आत्मसाक्षितया, न तु जनतोषाय ।

- अन्यं जनं दुर्जनं भावयामः वयम् । तस्मिन् सद्व्यवहारः एव नास्ति इति न चिन्तनीयम् । एवमेव अन्ये अस्मासु दुर्जनत्वं पश्येयुः । तस्य तात्पर्यम् एतत् न यत् अस्मासु सज्जनत्वं नास्ति इति । भागशः सद्व्यवहारः उभयत्र अपि भवितुम् अर्हेत् एव । स्वस्य सद्व्यवहारस्य परिमाणं वयं वर्धयितुं शक्नुयाम एव । अतः तदर्थं प्रयासः विधेयः ।

- सज्जनत्वप्राप्तिप्रक्रियायाः समाप्तिः नास्ति । सा काचित् अनुवर्तमाना प्रक्रिया । तस्याः इयत्ता अपि नास्ति । अतः सज्जनत्वं प्राप्तुं प्रयासः आजीवनम् अनुवर्तेत ।

यस्मात् अन्यस्य कस्यापि जीविनः पीडनं न स्यात् सः एव सद्व्यवहारः इति तु सद्व्यवहारस्य सामान्यं लक्षणम् । प्रतिजनम् अयं व्यवहारः भिद्येत । परेषां पीडा यथा न स्यात् तथा व्यवहरणात् तु लोके सुस्थता वर्धेत । समाजस्य स्वास्थ्यम् अपि अभिवृद्धं स्यात् ।



lekhaḥ

sadvyavahāraḥ svabhāvaḥ syāt \* devarājaḥ

loke sajjanāḥ santi ityataḥ, sadvyavahārāḥ pravartante ityataḥ ca adyāpi vṛṣṭiphalasamṛddhyādayaḥ pravartante’ iti kiñcana vacanaṃ śrūyate. sadvyavahāraḥ eva vyaṣṭeḥ samaṣṭeḥ ca unnateḥ kāraṇam. ātmanaḥ uddhāraḥ sampādanīyaḥ cet sadvyavahāraḥ (sajjanatvam) avaśyameva avalambanīyaḥ.

prācīnasāhitye ayameva ‘śīla’śabdena nirdiṣṭaḥ. śīlaṃ brahmaṇyatādirūpam. tadāha hārītaḥ - ‘‘brahmaṇyatā, devapitṛbhaktatā, saumyatā, aparopatāpitā, anasūyatā, mṛdutā, apāruṣyaṃ, maitratā, priyavāditvaṃ, kṛtajñatā, śaraṇyatā, kāruṇyaṃ, praśāntiśceti trayodaśavidhaṃ śīlam’’ iti.

sadvyavahāraḥ sarvaiḥ api iṣyate eva. kintu icchantaḥ api sarve tadānuguṇyena vyavahartuṃ na śaknāuvanti. tatra kāraṇaṃ - vyāvahārikajīvanasya kleśāḥ. vyavahārajīvane avilambena kāryasādhanaṃ mukhyaṃ bhavati. tadavasare mārgasya yuktāyuktatācintanaṃ gauṇaṃ bhavati. ‘dhanadānādinā kārye sādhayituṃ śakye, kiṃ yuktāyuktādicintanena’ ityeva bahavaḥ cintayanti. ‘tattvam anyat, vyavahāraḥ anyaḥ’ ityeva bahūnāṃ cintanam.

dhanasampādane adhikā āsthā, sthānamānādimohaḥ ityādīnāṃ kāraṇataḥ api bahavaḥ sadvyavahārasya ācaraṇe anādaraṃ prakaṭayanti. sadvyavahāraḥ jīvanasya aṅgam ityatra bahūnām aviśvāsaḥ. ‘kathañcit sukhena jīvanīyam’ iti ekamātracintanena preritāḥ santaḥ bahavaḥ dhanasampādane vyagrāḥ bhavanti. ‘sukha’śabdasya arthaḥ - ānukūlyopetaṃ dhanena kretuṃ yogyaṃ jīvanam’ iti teṣāṃ dṛṣṭyā. ‘sarvavidhe ānukūlye satyapi sukhaṃ tu na prāpyate’ iti ānukūlyavantaḥ kālāntare jñāsyanti eva. tathāpi ‘ānukūlyasampādanāt sukham’ iti bhrāntiḥ tu sarvatra vijṛmbhate loke.

kim anucitaviṣaye cintayanena. yat prakṛtaṃ tadviṣaye cintanaṃ pravartayāma tāvat.

- ‘pratyahaṃ pratyavekṣeta naraścaritamātmanaḥ’ iti hi prācīnoktiḥ. kārye pravṛtteḥ darśanāt pūrvaṃ tasya yuktāyuktatāviṣaye avaśyameva avadhātavyam. yasya ayuktatāṃ manaḥ vadet tat na karaṇīyam. prayatnena tatra pravṛttiḥ nivāraṇīyā. sadvyavahāraṃ saṃrakṣya api kāryāṇi sādhayituṃ mārgāḥ bhavitum arhanti eva. te ke iti cintanīyam.

- ākārādayaḥ kulaparamparātaḥ prāptāḥ bhagavatā dattāḥ vā yathā bhavanti tathā na bhavati sajjanatvam. prayatnena arjanīyaṃ bhavati tat. uccaśikṣāprāptyā, uccapadaprāptyā, prabhūtadhanaprāptyā vā sajjanatvaṃ na siddhyati. aprayatnaprāpyaṃ na tat. amuke vayasi tasya prāptyai prayāsaḥ karaṇīyaḥ ityapi na niyamaḥ.

- guṇārjanaviṣaye anavadhānatākāraṇataḥ, durvyavahārataḥ, kopādisvabhāvakāraṇataḥ vā yadi apakhyātiḥ prāpyeta tarhi tasyāḥ parimārjanaṃ na śakyam. apakhyātiprāpteḥ anantaraṃ sajjanatvaṃ mahatā prayāsena prāpyeta cedapi janāḥ tu apakhyātiviṣaye eva vadeyuḥ, na tu sajjanatvaviṣaye. kalaṅkaḥ śvetakāgadasthaḥ kṛṣṇavarṇabinduḥ iva. saḥ draṣṭṝṇām avadhānam ākarṣati sarvaprāthamyena. saḥ eva draṣṭṝṇāṃ manasi tiṣṭhati sthiratayā. prakharaprakāśaḥ iva sthitasya tasya purataḥ sajjanatvaṃ tu kāntihīnatāṃ prāpnoti, prakharaprakāśe sthite mandaprakāśaḥ yathā tathā.

- tīvrecchā yasya syāt saḥ eva sajjanatvaṃ prāptuṃ śaknāuyāt. sat-janānām anusaraṇaṃ, sad-granthānāṃ paṭhanaṃ, sadvicārāṇāṃ mananam ityādīni tīvrecchāvataḥ sahāyakāni bhavitum arhanti. mahāpuruṣāḥ khyātimantaḥ vā eva sajjanāḥ bhaveyuḥ iti nāsti. sajjanatvam atisāmānyeṣu janeṣu api bhavitum arhati. aśikṣiteṣu api bhavitum arhati. ataḥ sajjanaḥ asmadgṛhasadasyeṣu eva kaścit bhavitum arhet cet na āścaryam. prativeśinaḥ, asmatparisarasthāḥ, karmakarādayaḥ, sahodyoginaḥ ityādiṣu api sajjanatvaṃ nihitaṃ syāt. kadācit sūkṣmekṣikayā darśanena eva tat abhijñāyate.

- taruṇajanasamudāye calanacitranaṭānāṃ, krīḍāpaṭūnāṃ, rājanītinetṝṇāṃ vā ārādhakāḥ bhavanti śaighryeṇa eva. kintu etādṛśāt ārādhanāt sajjanatvādiguṇānāṃ vikāsaḥ na bhavet. sajjanatvavatāṃ tejaḥprakharatā na bhavati bahudhā. te anveṣṭavyāḥ, abhijñātavyāḥ ca. teṣāṃ saḍaḥ, teṣām upadeśasya prāptiḥ, teṣām anusaraṇam ityādikaṃ dīrghakālaṃ yāvat karaṇīyam. tadā eva sāphalyaṃ prāpyeta alpaśaḥ vā.

- sajjanatvaṃ nāma guṇānāṃ samūhaḥ. kadācit ekasmin eva jane sarve guṇāḥ prāptuṃ na śakyāḥ syuḥ. tādṛśe prasaṅge yasmin yaḥ guṇaḥ dṛṣṭaḥ tasya anukaraṇāya prayāsaḥ karaṇīyaḥ. ataḥ vividhānāṃ guṇānāṃ nimittaṃ vividhāḥ janāḥ anukaraṇīyāḥ bhaveyuḥ. yasmin jane guṇaviśeṣaḥ dṛṣṭaḥ, tasmin eva jane avaguṇāḥ api bhaveyuḥ kadācit. te na anukaraṇīyāḥ. teṣāṃ viṣaye audāsīnyaṃ darśanīyam.

- anye mām abhijānīyuḥ iti uddeśena vastrābharaṇādikaṃ dhriyate, ātmanaḥ alaṅkāraḥ kriyate, sabhādiṣu agragāmitā darśyate vā. kintu etena uddeśena sadvyavahāraḥ darśanīyaḥ nāsti. sadvyavahāraḥ asmākaṃ kartavyaṃ syāt. kartavyakoṭau praviṣṭasya viṣaye pradarśanapriyatāyāḥ avalambanaṃ na ucitaṃ nanu ? sadvyavahāraḥ kartavyatvena tiṣṭhati ityataḥ tasya praśaṃsāṃ śrutvā sphītatā prāptavyā nāsti.

- sadvyavahāraḥ āgantukaḥ na syāt. āgantukaḥ guṇaḥ kālāntare apagacchet. saḥ svabhāvaḥ syāt. yaḥ guṇaḥ svabhāvaḥ syāt tasya apagamanaṃ na bhavati kadācidapi.

- kimapi pratiphalam apekṣya sadvyavahāraḥ karaṇīyaḥ nāsti. puṇyasampādanāya, pautrādayaḥ pālayeyuḥ iti uddeśena vāpi sadvyavahāraḥ karaṇīyaḥ nāsti. nimittāntaram avalambya kriyamāṇaḥ sadvyavahāraḥ, nimitte uddeśe vā apagate, svayam apagacchet. ataḥ sadvyavahāraḥ syāt nirnimittakaḥ.

- sadvyavahāre āśrite api asmān nindet kaścit kadācit. tādṛśe avasare asmābhiḥ kopaḥ prāptavyaḥ nāsti. ‘ayaṃ mama sajjanatām ajānan mayi doṣaṃ paśyan nindati’ iti khedaḥ prāptavyaḥ api nāsti. asmābhiḥ sadvyavahāraḥ āśrīyate ātmasākṣitayā, na tu janatoṣāya.

- anyaṃ janaṃ durjanaṃ bhāvayāmaḥ vayam. tasmin sadvyavahāraḥ eva nāsti iti na cintanīyam. evameva anye asmāsu durjanatvaṃ paśyeyuḥ. tasya tātparyam etat na yat asmāsu sajjanatvaṃ nāsti iti. bhāgaśaḥ sadvyavahāraḥ ubhayatra api bhavitum arhet eva. svasya sadvyavahārasya parimāṇaṃ vayaṃ vardhayituṃ śaknuyāma eva. ataḥ tadarthaṃ prayāsaḥ vidheyaḥ.

- sajjanatvaprāptiprakriyāyāḥ samāptiḥ nāsti. sā kācit anuvartamānā prakriyā. tasyāḥ iyattā api nāsti. ataḥ sajjanatvaṃ prāptuṃ prayāsaḥ ājīvanam anuvarteta.

yasmāt anyasya kasyāpi jīvinaḥ pīḍanaṃ na syāt saḥ eva sadvyavahāraḥ iti tu sadvyavahārasya sāmānyaṃ lakṣaṇam. pratijanam ayaṃ vyavahāraḥ bhidyeta. pareṣāṃ pīḍā yathā na syāt tathā vyavaharaṇāt tu loke susthatā vardheta. samājasya svāsthyam api abhivṛddhaṃ syāt.
