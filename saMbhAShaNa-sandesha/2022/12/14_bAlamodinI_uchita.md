+++
title = "14 बालमोदिनी उचितम् आचरणम् * (सं)"

+++
**बालमोदिनी**

**उचितम् आचरणम् \* (सं) चन्द्रभूषणः**

![](magazine_images/img-1669827360Balamodini1.jpg)कदाचित् कश्चन कृषिकः बुद्धस्य कार्यक्रमम् आयोजितवान् । प्रवचनदिने बुद्धस्य उपदेशान् श्रोतुं बहवः जनाः उपस्थिताः । किन्तु सः आयोजकः कृषिकः एव प्रवचनकाले अनुपस्थितः आसीत् ।

एतत् ज्ञातवन्तः ग्रामजनाः परस्परम् अवदत् - ‘‘अयम् आयोजकः दाम्भिकः । प्रवचन-काले स्वयम् अनुपस्थितः सन् सः बुद्धस्य विषये अगौरवम् अपि प्रदर्शितवान् । सः बुद्धस्य भक्तः एव न’’ इति ।

एतत् बुद्धेन अपि श्रुतम् । अनन्तरदिने सः सर्वेषां सम्मुखे तम् आयोजकं कृषिकं पृष्टवान् - ‘‘भोः, ह्यः प्रवचनकाले किमर्थम् अनुपस्थितः भवान् ?’’ इति ।

तदा सः कृषिकः अवदत् - ‘‘श्रीमन् ! किं करवाणि ? ह्यः मम वृषभः नितराम् अस्वस्थः जातः । गृहचिकित्सा फलप्रदा न जाता । अतः पशुवैद्यः द्रष्टव्यः अभवत् । पशु-चिकित्सालयः अस्ति दूरे । महता कष्टेन मया वृषभस्य उपचारः कृतः । इदानीं वृषभः स्वास्थ्यलाभं प्राप्नुवन् अस्ति । एतस्मिन् कार्ये नितरां व्यापृतः अहं प्रवचनकाले उपस्थातुं न शक्तवान्’’ इति ।

तदा बुद्धः जनान् उद्दिश्य अवदत् - ‘‘ह्यः मया प्राणिदया कर्मनिष्ठा च प्राधान्येन बोधिता । अयं तु तस्यैव तत्त्वस्य आचरणाय प्रवृत्तः आसीत् । किं कर्म आदौ, किं कर्म अनन्तरम् इत्यस्य निर्णये विवेचनशक्तिः अपेक्ष्यते । अयं यदि वृषभचिकित्सायाम् अन्यं नियोज्य प्रवचनस्थले उपस्थितः अभविष्यत् तर्हि समुचितचिकित्सायाः अप्राप्त्या अस्य वृषभः प्राणान् अत्यक्ष्यत् । स्वकर्तव्यस्य प्राधान्यं चिन्तितवता अनेन उचितम् एव आचरितम्’’ इति ।

bālamodinī

ucitam ācaraṇam \* (saṃ) candrabhūṣaṇaḥ

kadācit kaścana kṛṣikaḥ buddhasya kāryakramam āyojitavān. pravacanadine buddhasya upadeśān śrotuṃ bahavaḥ janāḥ upasthitāḥ. kintu saḥ āyojakaḥ kṛṣikaḥ eva pravacanakāle anāupasthitaḥ āsīt.

etat jñātavantaḥ grāmajanāḥ parasparam avadat - ‘‘ayam āyojakaḥ dāmbhikaḥ. pravacana-kāle svayam anupasthitaḥ san saḥ buddhasya viṣaye agauravam api pradarśitavān. saḥ buddhasya bhaktaḥ eva na’’ iti.

etat buddhena api śrutam. anantaradine saḥ sarveṣāṃ sammukhe tam āyojakaṃ kṛṣikaṃ pṛṣṭavān - ‘‘bhoḥ, hyaḥ pravacanakāle kimartham anupa-sthitaḥ bhavān ?’’ iti.

tadā saḥ kṛṣikaḥ avadat - ‘‘śrīman ! kiṃ karavāṇi ? hyaḥ mama vṛṣabhaḥ nitarām asvasthaḥ jātaḥ. gṛhacikitsā phalapradā na jātā. ataḥ paśuvaidyaḥ draṣṭavyaḥ abhavat. paśu-cikitsālayaḥ asti dūre. mahatā kaṣṭena mayā vṛṣabhasya upacāraḥ kṛtaḥ. idānīṃ vṛṣabhaḥ svāsthyalābhaṃ prāpnuvan asti. etasmin kārye nitarāṃ vyāpṛtaḥ ahaṃ pravacanakāle upasthātuṃ na śaktavān’’ iti.

tadā buddhaḥ janān uddiśya avadat - ‘‘hyaḥ mayā prāṇidayā karmaniṣṭhā ca prādhānyena bodhitā. ayaṃ tu tasyaiva tattvasya ācaraṇāya pravṛttaḥ āsīt. kiṃ karma ādau, kiṃ karma anantaram ityasya nirṇaye vivecanaśaktiḥ apekṣyate. ayaṃ yadi vṛṣabhacikitsāyām anyaṃ niyojya pravacanasthale upasthitaḥ abhaviṣyat tarhi samucitacikitsāyāḥ aprāptyā asya vṛṣabhaḥ prāṇān atyakṣyat. svakartavyasya prādhānyaṃ cintitavatā anena ucitam eva ācaritam’’ iti.
