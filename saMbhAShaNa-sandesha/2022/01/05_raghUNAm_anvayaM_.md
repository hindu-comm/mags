+++
title = "05 रघूणाम् अन्वयं वक्ष्ये..."

+++
# रघूणाम् अन्वयं वक्ष्ये...

शिष्यः - श्रीमन् ! ‘रघूणाम् अन्वयं वक्ष्ये' इति रघुवंशे (१.९) प्रयोगः दृश्यते ।...

आचार्यः - आम् । तत्र का जिज्ञासा भवतः ? 'रघूणाम्' इत्यस्य अर्थः कः ?

शि - 'रघुवंशीयानाम्' इत्यर्थः ।......

आ - 'रघुवंशीयाः' इत्यर्थे विवक्षिते 'राघवाणाम्' इति प्रयोगः स्यात् ।

शि - ऐक्ष्वाक-कौरव्यादीनां यथा बहुवचने प्रत्ययस्य लोपः विधीयते तथा अत्रापि वक्तुं शक्यः एव ननु ?

आ - तन्नाम ‘राघवः राघवौ रघवः, राघवं राघवौ रघून्.....राघवस्य राघवयोः रघूणाम्' इति रूपं भवितुम् अर्हति इति भवतः कथनस्य आशयः ।.....

शि - तथा सति अर्थस्यापि सङ्गतिः, रूपस्यापि साधुता ।....

आ - किन्तु तथा भवितुं न अर्हति ।......

शि - किमर्थम् ?

आ - बहुवचने प्रत्ययस्य लुक् भवति - “तद्राजस्य बहुषु तेनैवास्त्रियाम्' (२.४.६२) इति सूत्रेण । 'तद्राज संज्ञा यत्र स्यात् तत्रैव बहुवचने प्रत्ययस्य लुक् । ऐक्ष्वाक-कौरव्यादिषु अण्-ण्यप्रत्ययौ । तयोः तद्राजसंज्ञा अस्ति ।

तस्मात् बहुवचने प्रत्ययस्य लुक् ।।

शि - ‘राघवः' इत्यत्र तद्राजसंज्ञकः प्रत्ययः वक्तुं न शक्यः किम् ? ।

आ - न शक्यते । तत्त्वबोधिनीव्याख्याने उच्यते - 'रघुयदुशब्दयोः जनपदवाचित्वाभावात् आभ्यां परस्य तद्राजसंज्ञा न' इति । तन्नाम ‘जनपदशब्दात् क्षत्रियादञ्' इति सूत्रेण अञ् विधातुं न शक्यः, रघुशब्दस्य जनपदवाचित्वाभावात् । कुर्वादिगणे अनन्तर्भावात् 'कुर्वादिभ्यो ण्यः' इति सूत्रेण ण्यप्रत्ययः अपि विधातुं न शक्यः।

शि - तर्हि ‘राघवः' इत्यत्र कः प्रत्ययः ?

आ - प्राग्दीव्यतीयेषु अर्थेषु (तत्र भवः इत्यादिषु अर्थेषु) अण्प्रत्ययः । अण्प्रत्ययस्य तद्राजसंज्ञा न भवति, अञादिषु अनन्तर्भावात् ।

शि - एवं तर्हि रघूणाम्' इत्यनेन रघुवंशीयानाम् इत्यस्य अर्थस्य भानं कथम् ?

आ - कौमुद्याम् उच्यते - 'रघुयदुशब्दयोः तदपत्ये लक्षणया' इति । तन्नाम राघवाणाम् इत्यर्थे रघूणाम् इति प्रयोगः लाक्षणिकः इति ।

शि - रघुशब्दप्रयोगे सत्यपि लक्षणावृत्त्या राघवार्थस्य (रघुवंशे जातः इत्यस्य अर्थस्य) प्रतीतिः इति खलु भवतः कथनस्य आशयः ?

आ - आम् । 'रघुवंशम्' इति काव्यस्य नाम यत् श्रूयते तत्रापि एवमेव साधुता वक्तव्या । रघूणां वंशः रघुवंशः

(राघवाणां वंशः इति तात्पर्यम्) अधिकृत्य कृतो ग्रन्थे' इति सूत्रेण अण्प्रत्ययः । 'लुबाख्यायिकाभ्यो बहुलम्'

इति वार्तिकात् प्रत्ययलोपः।

शि - वंशशब्दः पुंसि । “रघुवंशम्' इति नपुंसकप्रयोगः श्रूयते । तत् कथम् ? ।

आ - लिङ्गं तु लोकात् । अथवा 'काव्यस्य विशेषणत्वात् नपुंसकता' इति केचन । एवमेव ‘कुमारसम्भवम्'

'मेघदूतम्' इत्यादयः अपि ।

\* विवरणार्थं भाषापाकः - २७२ &२७३ इत्यत्र, 'सुबन्तशेवधिः' इति पुस्तकं वा द्रष्टव्यम् ।
