+++
title = "06 मकरसङ्क्रमणम् उत्तरायणारम्भ: च"

+++
# मकरसङ्क्रमणम् उत्तरायणारम्भः च

![](magazine_images/img-1658307624xmakar_sankranti_surya_dev.jpg.pagespeed.ic.eAubdRhNQh.jpg)

\[मकरसङ्क्रमणम् उत्तरायणारम्भः च एकस्मिन् एव दिने (डिसेम्बर्-मासस्य 21 तमे दिनाङ्के) आसीत् 1728 वर्षेभ्यः पूर्वं, तन्नाम 293 तमे संवत्सरे । यतः गणितं वदति - तयोः अन्तरं शून्यम् आसीत् तदा इति । तथापि अद्यापि भाव्यते - मकरसङ्क्रमणम् उत्तरायणारम्भः च एकस्मिन् एव दिने भवतः इति ।\]

![](magazine_images/img-1658308082Screenshot2022-07-20at2.36.04PM.png)मकरसङ्क्रमणम् अधुना जनवरीमासस्य चतुर्दशे दिनाङ्के भवति । अस्माभिः परम्परया भाव्यते यत् मकरसङ्क्रमणं नाम उत्तरायणारम्भः इति । तन्नाम मकरसङ्क्रमणम् उत्तरायणारम्भः च एकस्मिन् एव दिवसे भवतः इति अस्माकं विश्वासः । किन्तु प्रत्यक्षनिरीक्षणात् ज्ञायते यत् सूर्यः दक्षिणदिशि गमनं स्थगयित्वा उत्तरदिशि गमनम् आरभते डिसेम्बरमासस्य 21तमे दिनाङ्के (विण्टर सोल्स्टाईस्) इति । एतस्मादेव डिसेम्बरमासस्य एकविंशतितमात् दिनाङ्कात् पृथिव्याः उत्तरार्धेषु विद्यमानेषु प्रदेशेषु दिनमानं वृद्धिं गच्छति । अतः स्पष्टं यत् उत्तरायणारम्भः डिसेम्बरमासस्य 21तमे दिनाङ्के भवति इति ।

कथमेतत् उत्तरायणारम्भमकरसङ्क्रमणयोः 24 दिनात्मकम् अन्तरम् ?





![](magazine_images/img-1658308379Screenshot2022-07-20at2.34.06PM.png)साम्प्रतिकस्य प्रश्नस्य उत्तरं ज्ञातुम् अस्माभिः एतयोः उभयोः अर्थः ज्ञातव्यः ।

उत्तरायणारम्भः नाम सूर्यः दक्षिणदिशि गतिं स्थगयित्वा उत्तरदिशि गमनं प्रारभते इति । उत्तरायणारम्भस्य दिनं वसन्तसम्पातदिनम् अवलम्बते । तद्दिनम् (डिसेम्बरमासस्य 21तमः दिनाङ्कः) वसन्तसम्पातदिनस्य (सप्टेबर्-मासस्य 21 तमस्य दिनाङ्कस्य) 90 दिनानाम् अनन्तरम् आगच्छति ।

यस्मिन् सूर्यः मकरराशिं प्रविशेत् तद्दिने सम्भवति मकरसङ्क्रमणम् । वयं निरयनराशिचक्रम् अनुसरामः । तस्मात् मकरसङ्क्रमणम् इत्यस्य अर्थः - सूर्यस्य निरयनमकरराशिप्रवेशः इति । अधुना निरयनपञ्चाङ्गानुसरणात् ज्ञायते - सूर्यस्य निरयनमकराशिप्रवेशः जनवरीमासस्य 14 दिनाङ्के भवति इति ।



उत्तरायणारम्भबिन्दुः स्थिरः न भवति । एतस्य कारणं यत् पृथिव्याः परिवलनाक्षः तस्याः सूर्यं परितः प्रचलतः परिभ्रमणप्रतलस्य लम्बरूपः न भवति, अपि तु लम्बरूपात् 23.5 अंशे स्थितः अस्ति इति । एतस्मादेव कारणात् सूर्यः कदाचित् दक्षिणदिशि, कदाचित् उत्तरदिशि च प्रवर्तमानः इव भासते ।

![](magazine_images/img-1658308487Screenshot2022-07-20at2.44.11PM.png)![](magazine_images/img-1658308539Screenshot2022-07-20at2.45.06PM.png)













सः अक्षः अपि अन्तरिक्षे स्थिरो न । अपि तु एषः अक्षः शनैः शनैः परिभ्रमति, 26000 संवत्सराभ्यन्तरे एकं पूर्णचक्रं भ्रमति च । एतत् चलनं सम्पातचलनम् इति आख्यातम् । यतः एतस्मात् चलनात् वसन्तसम्पातबिन्दुः शनैः शनैः पार्श्वगतिम् आश्रयति । एतस्मात् उत्तरायणारम्भबिन्दुरपि शनैः शनैः पार्श्वे सरति ।

परन्तु निरयनराशिचक्रं नैव चलति । तत् तु अन्तरिक्षस्थानि नक्षत्राणि अवलम्ब्य स्थिरं भवति । अतः सूर्यस्य मकरराशिप्रवेशबिन्दुः अपि स्थिरः भवति । एतस्मादेव कारणात् काले अतीयमाने, उत्तरायणारम्भस्य मकरसङ्क्रमणस्य च मध्ये अन्तरं वर्धते । यतः आङ्ग्लदिनदर्शिका अपि वसन्तसम्पातबिन्दुम् अनुसरति । तस्मादेव वसन्तसम्पातः उत्तरायणारम्भः च नियततया सप्टम्बर्-मासस्य 21 तमे दिनाङ्के, डिसेम्बर्-मासस्य 21 तमे दिनाङ्के च भवति ।

मकरसङ्क्रमणोत्तरायणारम्भयोः मध्ये कस्मिन् काले कियत् अन्तरं भवति इति गणयितुं शक्यम् । पृथिव्याः परिवलनाक्षः प्रायः 26000 संवत्सरकाले एकचक्रं यावत् परिवलति इति पूर्वम् उक्तम् एव । तस्मात् अवगम्यते यत् प्रायः 72 संवत्सराभ्यन्तरे एकांशात्मकम् अन्तरं वर्धते इति । सूर्यस्य पृथिवीसापेक्षा गतिः एकदिनाभ्यन्तरे एकः अंशः अस्ति । मकरसङ्क्रमणोत्तरायणारम्भयोः दिनात्मकम् अन्तरं प्रायः प्रतिद्विसप्ततिसंवत्सरम् एकदिनेन वर्धते । 2021 तमे संवत्सरे एतद् अन्तरं 24 दिनात्मकं जातम् अस्ति । अतः एव उत्तरायणारम्भः भवति डिसेम्बर्-मासस्य 21 तमे दिनाङ्के । मकरसङ्क्रमणं च भवति जनवरीमासस्य 14 दिनाङ्के ।

मकरसङ्क्रमणं जनवरीमासस्य 15 दिनाङ्के भवेत् 2093 तमे संवत्सरे । जनवरीमासस्य 16 दिनाङ्के भवेत् 2165 तमे संवत्सरे । एवमेव मार्च्-मासस्य 21 तमे दिनाङ्के भवेत् 6700 तमे संवत्सरे ।

मकरसङ्क्रमणम् उत्तरायणारम्भः च एकस्मिन् एव दिने (डिसेम्बर्-मासस्य 21 तमे दिनाङ्के) आसीत् 1728 वर्षेभ्यः पूर्वं, तन्नाम 293 तमे संवत्सरे । यतः उपरनिर्दिष्टेन गणितेन तयोः अन्तरं शून्यम् आसीत् तदा । तथापि अद्यापि भाव्यते - मकरसङ्क्रमणम् उत्तरायणारम्भः च एकस्मिन् एव दिने भवतः इति ।

एतदपि अवश्यम् अवधेयम् यत् मकरसङ्क्रमणम् उत्तरायणारम्भः च पुनरपि एकस्मिन् एव दिने (डिसेम्बर्-मासस्य 21 तमे दिनाङ्के) भविष्यतः 26293 तमे संवत्सरे ।
