+++
title = "10  अर्तिनाशनं मुख्यम्"

+++
# 

## अर्तिनाशनं मुख्यम्

![](magazine_images/img-1658309210Bal3.jpg)

जपानदेशे यदा भगवतः बुद्धस्य महान् प्रभावः आसीत् तदा प्रवृत्ता घटना एषा । तस्मिन् काले सर्वत्र शान्तिः प्रसृता आसीत् । युद्धं क्वापि न प्रवर्तते स्म । तस्मात् बहवः भटाः वृत्तिहीनाः जाताः ।

कश्चन भटः वृत्त्यभावात् नितरां परितपति स्म । तद्गृहजनाः दिने एकवारमपि भोजनं प्राप्तुम् असमर्थाः जाताः ।

तस्य गृहात् अनतिदूरे किञ्चन बुद्धमन्दिरम् आसीत् । तत्र भिक्षुद्वयं निवसति स्म । भटः तत् मन्दिरं गत्वा तौ भिक्षू नमस्कृत्य स्वस्य गृहस्य दैन्यस्थितिं विवृत्य - ‘‘मह्यं कापि वृत्तिः परिकल्प्यताम्’’ इति दैन्येन प्रार्थितवान् ।

तदा कश्चन भिक्षुः अवदत् - ‘‘अत्र कापि वृत्तिः न प्राप्यते’’ इति । क्षणं विरम्य भटः पुनरपि दैन्येन अवदत् - ‘‘ह्यः आरभ्य गृहे चुल्लिः न ज्वालिता । अतः कृपया अल्पं धनसाहाय्यं वा क्रियताम्’’ इति ।

तस्य दैन्यस्थितिं द्रष्टुम् अशक्नुवन् तयोः अन्यतरः भिक्षुः उत्थाय बुद्धमूर्तेः प्रभावलीम् एव अपनीय तस्मै भटाय दत्त्वा - ‘‘एतत् विक्रीय प्राप्तेन धनेन स्वस्य कष्टं परिहर’’ इति अवदत् ।

भटः प्रभावलीं स्वीकृत्य ततः निर्गतः । भिक्षोः एतं व्यवहारं दृष्ट्वा अपरः भिक्षुः नितरां कुपितः । सः सतर्जनम् अवदत् - ‘‘किमेतत् कृतं भवता ? अस्मदाराध्यमूर्तेः प्रभावली एव तस्मै दत्ता । एतत् सर्वथा पापकरम्’’ इति ।

तदा सः भिक्षुः अपृच्छत् - ‘‘प्रभावलेः अभावात् मूर्तेः मुखे मन्दहासः विलुप्तः जातः किम् ? विग्रहस्य कान्तिः न्यूना जाता किम् ?’’

‘‘तथा तु नास्ति । तथापि मूर्तेः प्रभावलेः दानम् उचितं तु न’’ - अपरः भिक्षुः अवदत् ।

‘‘अयुक्तं चिन्तनं भवतः । यदि भगवान् बुद्धः स्वयम् अत्र स्यात् तर्हि सः आर्तस्य कष्टस्य निवारणाय स्वस्य शरीरमेव दातुं सज्जः अभविष्यत् । मूर्तेः अलङ्करणस्य रक्षणात् अपि आर्तिनाशनम् एव परमं प्रमुखम्’’ इति अवदत् सः भिक्षुः ।
