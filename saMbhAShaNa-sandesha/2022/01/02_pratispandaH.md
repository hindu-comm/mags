+++
title = "02 प्रतिस्पन्दः"

+++
# प्रतिस्पन्दः

निसर्गसौन्दर्यं प्रदर्शयत् ‘पक्षिमुखं चम्पकम्’ इति चित्रं मनोहरम् । सम्पादकीये पारम्परिकज्ञानस्य कालानुगुणा प्रस्तुतिः ज्ञानवर्धिका । ‘मसीविश्वम्’ इति लेखः मस्याः इतिहासं वर्णयति यद् तदपि ज्ञानवर्धकम् आसीत् । बालाजिचिटणीसकथा धारावाहिनी च समीचीना । शाकुन्तलस्य अभिज्ञानम् इति लेखः ‘शाकुन्तलम्’ इति चलचित्रस्य विषये विस्तरेण बोधयति । बालमोदिन्याः सर्वाः कथाः, लघुकथा चापि समीचीनाः आसन् ।

- भावेशमहान्तः, Email - bhaveshmahant0@gmail.com

मार्गशीर्षमासाङ्कः पठितः । गुरुमुखात् श्रुता ‘बालाजिचिटणीसः’ इति कथा ऐदम्प्राथम्येन पठिता । यवनानां व्यवहारः तदानीं कीदृशः आसीत् इति सम्यक् ज्ञापयति इयं कथा । कृष्णरेखा दूरीभवेत् किम् इति तु भगवान् एव जानीयात् । परं हिन्दुधर्मावलम्बिनः वयं यदि जागरूकाः, धर्मश्रद्धावन्तः च न भवेम तर्हि अग्रे किं किं भवितुमर्हति इति न कोऽपि चिन्तयितुमपि शक्ष्यति इति भाति वर्तमानविश्वस्य दर्शनात् । ‘अग्रभागवतम्’ अधिकृत्य लिखितं मसीविश्वम् अद्भुतं, ज्ञानप्रदं च । मसीविषये कदापि यत् न श्रुतं स्यात् तादृशम् अस्मिन् लेखे निहितमस्ति । ‘अतिथिदेवो भव’ इति भावना अधुना म्रियमाणा भासते । कोऽपि अतिथिः कदाचित् अनायासेन समागच्छेत् चेत् भारम् अनुभवन्ति जनाः । एतादृशे अस्मिन् काले ‘अतिथिदेवत्वम्...’ इति लेखः प्रेरणाप्रदः ।

- मुनिः चान्द्रेयः, कर्णावती (गुज.)

डिसेम्बर्-मासस्य सञ्चिकायाः सम्पादकीयं विदेशीयस्वाम्यवितरणसंस्थाभिः भारतीयपारम्परिकज्ञानानां स्वाम्यापहारक्रमान् विफलीकर्तुम् आश्रितं, भाविनि काले आश्रयणीयम् उपायं च सम्यक् विशदीकरोति । ‘सङ्घटनं घटयामः’ इति पद्यावली भारतीयसंस्कृतेः औन्नत्यम्, अस्मज्जीवनं तदनुगुणं भवेत् इति तत्त्वं च बोधयति । ‘मसीविश्वम्’ इति लेखः सुष्ठु प्रकाशयति - अस्मद्देशे बहुभ्यः शतकेभ्यः पूर्वम् एव लेखनपद्धतिः आसीत्, तदर्थम् उपयुज्यमानपत्राणां मसीनिर्माणपद्धतीनां च आविष्कारः साधितः आसीत् इति । तेषु दिवसेषु एव भारते शास्त्रशुद्धविज्ञानं प्रसृतम् आसीत् इति विषयमपि इदं विवरणं सप्रमाणं निरूपयति । ‘बालाजिचिटणीसः’ इति कथा यवनशासकानां निरनुक्रोशप्रवृत्तिं शिवाजिमहाराजेन तस्य निरसनक्रमं, यवनैः पीडितानाम् उद्धारेण शिवाजेः औदार्यं च हृदयस्पर्शिभिः घटनाभिः प्रकाशयति । ‘स्वीकारः’ इति धारावाहिन्यां सूर्येण प्राप्ते भावचित्रे स्वपितुः स्थाने अन्यपुरुषस्य उपस्थितिः या दृश्यते सा कथायां प्रमुखं परिवर्तनं द्योतयति । कथायाः प्रगतिः कुतूहलावहा ।

- रामस्वामी व्यासः, बेङ्गलूरु (कर्णा.)

पक्षिसदृशपुष्पद्वयपरिकलिता मार्गशीर्षसञ्चिका आन्तं पठिता । भारतीयज्ञानपरपरासंरक्षणार्थं भारतसर्वकारेण टि.के.डि.एल्. इत्येषा व्यवस्था विहिता अस्ति इत्यादिकम् इदम्प्रथमतया एव ज्ञातम् । भारतीयपारम्परिकज्ञानम् आधुनिकशैल्या विशेषज्ञाः उपस्थापयन्तु समाजस्य पुरतः इतीदं बोधयति सम्पादकीयम् । लेखविषयः अस्ति मसी, परं लेखारम्भः चमत्कारपूर्णेन अग्रवालप्रसङ्गेन जातः । अतः लेखः अतीवरसपूर्णः जातः । सिद्धिनृपस्य नृशंसत्वं शिवराजस्य औदार्यं च बालाजिचिटणीसलेखपठनात् ज्ञायते । अतीव हृदयपूर्वकः तन्मातुः पितुश्च प्रसङ्गाः । कच्छदेशस्य अतिथिदेवत्वं ज्ञातम् । चाटुचणके ‘अजान्तो’ इत्यत्र ‘अजानन्तो’ इति स्यात् ।

- विजयमुक्तिमुनिचन्द्रसूरी, शङ्खेश्वरतीर्थम् (गुज.)

\[आम् । अनवधानार्थं क्षमा याच्यते - सं\]

द्वौ पक्षिणौ इति भासमानाभ्यां पक्षिमुखचम्पकपुष्पाभ्यां सहितं मुखपुटम् आवहन्ती मार्गशीर्षपत्रिका मया पठिता । स्वस्वाम्यस्य विषये सम्पादकीये यदुक्तं तत् सर्वं सत्यमेव । टि.के.डि.एल्.संस्थायाः प्रयासः बहुधा श्लाघनीयः । ताडग्रन्थाः सुवर्णभाण्डागाराणि ज्ञानस्य । तत्र उपयुज्यमानां मसीम् अधिकृत्य लिखितः लेखः अपि ज्ञानदायकः । बालाजीचिटणीसस्य कथा मनोहारिणी । ‘कृष्णरेखा दूरीभवेत् किम् ?’ इति लेखपठनात् बहवः प्रश्नाः मनसि उद्भवन्ति । ‘शाकुन्तलम्’ इति चलनचित्रं यत् निर्मितं तत्तु महते उपकाराय, श्लाघनीयं च । बालमोदिन्यः कथाः ज्ञानप्रदायिन्यः । ग्रन्थपरिचयविभागे मानवी इति बालोपन्यासपरिचयः दत्तः अस्ति । तस्य कथाजालं तु रोचकम् एव । लघुकथा, स्मारं स्मारम् इत्यादयः अपि उत्तमाः आसन् ।

- कोट श्रीकृष्णाहितानलः, कार्तट्टु (कर्णा.)
