+++
title = "12 सत्यव्रतस्मृतिः"

+++
# सत्यव्रतस्मृतिः

\[सत्यव्रतशास्त्री इति नाम संस्कृतक्षेत्रे परमादरम् आवहति तदीयं संस्कृतयोगदानम् उपलक्ष्य । बहवः ग्रन्थाः तेन प्रणीताः सन्तः तदीयां विद्वत्तां ख्यापयन्तः राजन्ते । संस्कृतमातुः सेवायां समर्पितस्य सद्यः एव दिवङ्गतस्य अस्य महानुभावस्य विषये तत्स्मृतिरूपः एषः लेखः । \]

अभिनवपाणिनिः इति बिरुदं प्राप्तवतः चारुदेवशास्त्रिवर्यस्य सुपुत्रः सत्यव्रतशास्त्रिवर्यः । सः दिल्लीविश्वविद्यालये संस्कृतप्राध्यापकः, थाय्देशीयायाः राजकुमार्याः राजगुरुः च आसीत् । सः 29.9.1930 तमे दिनाङ्के जनिं प्राप्य 14.11.2021 दिनाङ्के स्वर्गतः । अहं तं महाभागं 1990तः जानामि । 1994 तमे वर्षे सप्टम्बर्मासे चतुर्थदिनाङ्के सः महाभागः बेङ्गलूरुनगरे सायं षड्वादने गोखलेसार्वजनिकसंस्थायां मम ‘स्वातन्त्र्योत्तरदूतकाव्य’पुस्तकस्य लोकार्पणं कृतवान् । तदा मया इमानि पद्यानि तस्य अभिनन्दनार्थं रचितानि ।

 पूज्यं सत्यव्रतं वन्दे वन्देऽहं गुरुतल्लजम् ।

वन्देऽहं देहलीस्थं तं वन्देऽहं भूरि नित्यशः ॥

 आसीत्पूर्वं थायिभूमौ भारतस्य कलानिधिः ।

तत्र वै रचितं येन थायीदेशस्य वैभवम् ॥

 बोधिसत्त्वस्य चरितमिन्दिराचरितं तथा ।

रामकीर्तिमहाकाव्यं निर्ममे विबुधोत्तमः ॥

 शर्मण्यदेशवासी प्राक् भारतस्य कलानिधिः ।

तत्रैव काव्यं ग्रथितं तद्देशस्तवनात्मकम् ॥

 यस्य स्मरणमात्रेण जायते रोमहर्षणम् ।

जगन्नाथे कुलपतिं नुमः सत्यव्रताभिधम् ॥

 संस्कृतोज्जीवने नित्यमात्मानमर्पयन्मुदा ।

सन्तुष्टः सुधया तृप्तो देववद् भ्राजते महान् ॥

 असौ देहलीवास्तव्यश्चासौ कल्याणपूःस्थितः ।

विधिरेव बलीयांश्च दक्षिणोत्तरमेलने ॥

 न मया कृतं कवित्वं यदाकदाचिदपि पूर्वम् ।

केवलं लिखितं रचितं कुतूहलवशादिह ॥

तदवसरे माम् उद्दिश्य तेन एवम् उक्तम् - ‘‘एतस्य तीक्ष्णमतिता या वर्तते ताम् अवलम्ब्य अयं हंसक्षीरन्यायेन विवेचनं कर्तुं प्रभवति । एषः यत् प्रावीण्यं दर्शयति तत् अवलम्ब्य अहं विश्वसिमि यत् आगामिषु वर्षेषु अयं श्रेष्ठः विमर्शकः भविष्यति इति । ...’’

तदनन्तरम् अहं पत्रव्यवहारद्वारा दूरवाणीद्वारा वा तस्य सम्पर्के आसम् ।

‘भारतीयशास्त्रस्य कृते वाचस्पतिमिश्राणां योगदानम्’ इति विषयम् अधिकृत्य मया प्रौढप्रबन्धः लिखितः आसीत् । तदर्थं मया 1990 तमे वर्षे बेङ्गलूरुविश्वविद्यालयतः विद्यावारिधिपदवी प्राप्ता । सः ग्रन्थरूपेण 1999 तमे वर्षे प्रकाशितः । तत् प्रतिभाप्रकाशनम्, दिल्ली इत्यनया संस्थया प्राकाश्यं नीतम् । तस्मिन्नवसरे शास्त्रिवर्यः शुभाशंसनद्वारा एवं माम् सभाजितवान् -

रङ्गनाथादिनाम्ना या भूतले बहु चर्चिता ।

कुशाग्रमतिका व्याख्या तासां ग्रन्थेऽत्र दृश्यते ।

उपकुर्यादयं ग्रन्थः संस्कृताध्यायिनां भृशम् ।

पुस्तकालयविज्ञानजिज्ञासूनामसंशयम् ॥ इति ।

सत्यव्रतशास्त्रिमहाभागस्य कृतिविमोचनपरा द्विदिवसीया राष्ट्रियगोष्ठी डिसेम्बर्-मासे 2009 तमे वर्षे चतुर्थपञ्चमदिनाङ्कयोः विजयवाटिकास्थे मेरुस्टेल्लामहाविद्यालये समायोजिता आसीत् । तस्याः गोष्ठ्याः उद्घाटनावसरे शास्त्रिमहोदयः सोपहासम् एवम् अवदत् - ‘‘मम जीवने तावत् वाल्मीकिरामायणपठनं, संस्कृते काव्यरचनं चेति अभ्यासद्वयं विद्यते’’ इति । शास्त्रिमहोदयेन प्रणीतं बोधिसत्त्वचरितम् अधिकृत्य अहं तत्र मम शोत्रपत्रं पठितवान् ।

2009 तमे वर्षे शास्त्रिमहोदयः ज्ञानपीठपुरस्कारं प्राप्तवान् । डिसेम्बर्-मासे 18 दिनाङ्के सः कल्याणपुरीम् आगतः । शङ्करवाहिन्याः कृते अस्माकं गृहे एव तस्य सन्दर्शनम् आयोजितम् आसीत् । ‘अद्यतनभारते संस्कृतस्य स्थानम्’ इति विषयम् अधिकृत्य तेन सम्यक् भाषितम् । अपराह्णे सः एन्.एम्.के.आर्.वि. महाविद्यालये संस्कृताध्ययनसंस्थाम् अवलोकितवान्, यत्र अहं तदा निदेशकः आसम् । तदा सः एवं सन्देशं दत्तवान् - ‘‘आर्.वि.संस्कृताध्ययनसंस्थां दृष्टवतः मम महान् प्रमोदः समजनि । अल्पे एव काले एषा संस्था समाजोपयोगि कार्यं बहु कृतवती । कुशाग्रमतेः रङ्गनाथस्य नेतृत्वेन अचिरादेव एषा संस्था श्रेष्ठगवेषणकेन्द्रं भविष्यति इति विश्वसिमि’’ इति ।

तदनन्तरं तस्य कृतिविवेचनपरा द्विदिवसीया राष्ट्रियसङ्गोष्ठी सप्टम्बर्-मासे 29-30 दिनाङ्के श्री वेङ्कटेश्वरवैदिकविश्वविद्यालये तिरुपतौ समायोजिता आसीत् । उद्घाटनावसरे शास्त्रिवर्यः एवम् उक्तवान् - ‘‘अहं आ बहोः कालतः सरस्वत्याः उपासकः अस्मि । संस्कृतसाहित्यस्य अभिवृद्ध्यर्थं मया सततं कार्यं कृतम् अस्ति । ग्रन्थप्रणयने अहं मार्गमध्ये अस्मि । केचन ग्रन्थाः मया प्रारब्धाः । तत् कार्यम् अतीव स्पर्धावहम् अस्ति ।...’’

सत्यव्रतशास्त्रिवर्यस्य रामकीर्तिनामकं महाकाव्यं विभिन्नाभिः भारतीयभाषाभिः अनूदितम् अस्ति । अहं तु कन्नडभाषया तत् अनूदितवान् । तस्य ग्रन्थस्य लोकार्पणकार्यक्रमः थाय्देशे शिल्पकानर्विश्वविद्यालये तद्देशस्य राजकुमारी महाचक्री सिरिन्धार्न् द्वारा समायोजितः आसीत् । 2013तमे वर्षे सप्टम्बर्-मासे 27 तमे दिनाङ्के प्रवृत्ते तस्मिन् कार्यक्रमे सौभाग्यवशात् अहमपि शास्त्रिणा साकं तत्र उपस्थितः आसम् ।

पुनः 2017 तमे सप्टम्बर्-मासे पञ्चविंशतितमे दिनाङ्के एकदिवसीया सङ्गोष्ठी शास्त्रिकृतिसञ्चयम् अधिकृत्य थाय्एम्बेसीद्वारा समायोजिता आसीत् । तत्रापि अहं शास्त्रिणा साकं भागं गृहीतवान् । एषः मम द्वितीयः दर्शनावसरः आसीत् थायदेशस्य । ततः आगमनस्य अनन्तरं शास्त्रिवर्यः ‘भवितव्यानां द्वाराणि भवन्ति सर्वत्र’ इति नाम्ना आत्मकथां भागद्वयात्मिकां लिखितवान् । तस्य आङ्लानुवादं कर्तुं मां शास्त्रिवर्यः उक्तवान् । मया तु तत् कार्यं पूरितम् । किन्तु इदानीमपि तद् भागद्वयं मुद्रणाधीनं वर्तते ।

नवेम्बर्-मासस्य दशमे दिनाङ्के शास्त्रिमहाभागः स्वयं दूरवाणीं कृत्वा मां पृष्टवान् आसीत् - ‘‘शङ्कराचार्यविश्वविद्यालयस्य कुलपतित्वेन कार्यं कर्तुं भवतः इच्छा अस्ति किम् ?’’ इति । ‘आम्’ इति मया प्रत्युक्तम् ।

तदेव मम अन्तिमसम्भाषणम् आसीत् तेन सह ।
