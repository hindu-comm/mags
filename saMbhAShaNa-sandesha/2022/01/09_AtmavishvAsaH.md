+++
title = "09 आत्मविश्वासः"

+++
# आत्मविश्वासः

![](magazine_images/img-1658309112Bal2.jpg)

कश्चन विद्यालयः । ‘‘मया ये श्लोकाः पाठिताः ते सर्वैः कण्ठस्थीकृताः ननु ?’’ इति अपृच्छत् अध्यापकः ।

‘‘आम्’’ इति उक्तवन्तः सर्वे छात्राः ।

‘‘एवं तर्हि एकैकशः अग्रे आगत्य मया सूचितः श्लोकः श्राव्यताम्’’ इति आदिष्टवान् अध्यापकः ।

आदौ एकः छात्रः भीत्या एव अग्रे आगत्य श्लोककथनम् आरब्धवान् । अर्धं यावत् श्रावितं तावता शिक्षकः असूचयत् - ‘‘अलम् । स्थगय ।...’’ इति । सः छात्रः म्लानमुखः सन् ततः प्रतिगत्य स्वस्थानं प्राप्य उपविष्टवान् ।

द्वितीयः छात्रः यदा आगतः तदा अपि एवमेव प्रवृत्तम् । द्वितीयः अपि स्वस्थानं गत्वा म्लानमुखतया उपविष्टवान् ।

अग्रे दशाधिकाः छात्राः आगत्य श्लोकश्रावणे उद्यताः । ते सर्वे अपि अध्यापकस्य ‘स्थगय’ इति आदेशं श्रुत्वा श्लोककथनं स्थगयित्वा स्वस्थानं गतवन्तः ।

धीरजः नाम बालः अपि श्लोककथनाय आगतः । सः यावत् अर्धम् अश्रावयत् तावता अध्यापकः तमपि असूचयत् - ‘स्थगय’ इति । तथापि सः छात्रः तु समग्रं श्लोकं श्रावयित्वा एव स्वस्थाऩं प्रति अगच्छत् ।

‘‘साधु ! साधु ! परिश्रमम् एवमेव अनुवर्तय’’ इति तं प्रशंसापूर्वकम् अवदत् अध्यापकः ।

तावता अपरः छात्रः उत्थाय - ‘‘श्रीमन् ! मया अपि एवमेव श्लोकः श्रावयितुं शक्यः । किन्तु भवता अवसरः एव न दत्तः । स्थगय इति आदेशेन भवान् मां प्रतिप्रेषितवान्’’ इति अवदत् ।

तदा अध्यापकेन उक्तम् - ‘‘श्लोकं समग्रतया श्रावयितुम् अन्ये अपि समर्थाः स्युः एव प्रायः । स्थगय इति मया उक्ते भवन्तः सर्वे कथनं स्थगयित्वा स्वस्थानं गतवन्तः । एतस्य तात्पर्यं यत् भवत्सु आत्मविश्वासः न्यूनः इति । यस्य आत्म-विश्वासः सुदृढः स्यात् स तु धैर्येण व्यवहरति । धीरजेन तदेव कृतम् । श्लोकान् जानत्सु अपि अन्येषु भवत्सु आत्मविश्वासः न्यूनः । आत्मविश्वासपरीक्षणाय एव मया भवन्तः श्लोककथनाय प्रेरिताः । तत्र धीरजः एकः एव उत्तीर्णः’’ इति ।
