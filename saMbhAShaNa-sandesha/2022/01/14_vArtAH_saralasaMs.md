+++
title = "14 वार्ताः सरलसंस्कृतशिक्षकेभ्य: "

+++
# वार्ताः

## सरलसंस्कृतशिक्षकेभ्यः प्रशिक्षणम्

नवम्बर्-मासस्य प्रथमद्वितीयदिनाङ्कयोः तेलङ्गानाप्रान्तेन सरलसंस्कृतपरीक्षाणां शिक्षकेभ्यः प्रशिक्षणम् आभासीयमाध्यमेन प्रदत्तम् । नवम्बर्-मासस्य प्रथमदिनाङ्के 22 सरला-शिक्षकाः, द्वितीयदिनाङ्के 17 सुगमाशिक्षकाः 9 प्रशिक्षकाः च प्रशिक्षणे भागम् अगृह्णन् । अस्मिन् प्रशिक्षणवर्गे सरलसंस्कृतपरीक्षाणां प्रमुखा सुधामुप्पाल्लभगिनी, सहप्रमुखः नरसिंहरावमहोदयः, बालकेन्द्रप्रमुखा पद्मावतीभगिनी, अन्ये प्रान्तस्तरीयकार्यकर्तारः च आवर्गं मार्गदर्शनम् अकुर्वन् ।

संस्कृतभाषाशिक्षणस्य चतुर्थचक्रस्य शुभारम्भः

उत्तरप्रदेशसंस्कृतसंस्थानद्वारा 2021 तमवर्षस्य अक्टोबर्-मासस्य 25 तमे दिनाङ्के विंशतिदिवसाय प्रथमस्तरीयसंस्कृतभाषाशिक्षणस्य चतुर्थचक्रस्य शुभारम्भः बहुत्र संजातः आसीत् । तस्य सम्पूर्तिः नवम्बरमासस्य 18 दिनाङ्के जातम् । नवम्बरमासस्य 18 दिनाङ्के परीक्षा जाता । परीक्षाम् उत्तीर्णवद्भ्यः प्रमाणपत्राणि अपि दातुं संस्थानेन व्यवस्था कृता अस्ति । 2021 तमे वर्षे एतावता उत्तरप्रदेशसंस्कृतसंस्थानेन सञ्चालितायां सरलसंस्कृतसम्भाषणशिबिर-योजनायां गतेषु चतुर्षु मासेषु संस्कृतभाषाशिक्षणाय प्रायः 10 सहस्राधिकानां शिक्षणं संस्थानेन विहितम् । एतस्मिन् नेपालस्य भरतपुरमहानगरपालिकायाः शारदानगरतः अपि उत्तरप्रदेशसंस्कृतस्थानस्य भाषाप्रशिक्षकः नूतनविष्णुः रेग्मी गूगलमीट्माध्यमेन प्रथमस्तरीयसंस्कृतभाषाशिक्षणस्य पञ्चमचक्रस्य कक्ष्यायाः शुभारम्भम् अकरोत् । तत्र पञ्चाशदधिकाः विभिन्नेभ्यः स्थानेभ्यः पठितुम् आगताः ।

त्रिपुराराज्ये संस्कृतसम्भाषणशिबिरम्

त्रिपुराराज्यस्य खोयाइ-जनपदस्य दशरथदेवस्मारकमहाविद्यालयस्य संस्कृतविभागः, संस्कृतभारतीत्रिपुरा इत्यनयोः तत्त्वावधानेन नवम्बरमासस्य 16 दिनाङ्कतः 24 दिनाङ्कपर्यन्तं संस्कृतसम्भाषणशिबिरम् आयोजितम् । अस्य शिबिरस्य सम्पूर्तिसमारोहे महाविद्यालयस्य अध्यक्षः डा. भूषणचन्द्रदासमहोदयः, मुख्यातिथिः संस्कृतभारत्याः त्रिपुराराज्यस्य शिक्षणप्रमुखा डा. मञ्जूषाचन्नेमहोदया, अन्ये अध्यापकाः, छात्राः, पत्रकाराः च उपस्थिताः आसन् । कार्यक्रमे छात्राः गीतगानं, सम्भाषणप्रदर्शनं नाटकञ्च कृतवन्तः । शिबिरस्य शिक्षकः आसीत् विक्रमविश्वासः । शिबिरे पञ्चाशत् शिक्षार्थिनः सहभागिनः आसन् ।

देहलीप्रान्तस्य प्रचारविभागकार्यकर्त्रभ्यासवर्गः

देहलीप्रान्तस्य प्रचारविभागेन 24.11.2021 दिनाङ्के कार्यकर्त्रभ्यासवर्गः रामकृष्णपुरविभागस्थे सङ्कल्पभवनपरिसरे आयोजितः । एतस्मिन् वर्गे मुख्यातिथिरूपेण संस्कृतभारत्याः अखिलभारतीयः प्रचारप्रमुखः शिरीषभेडसगावकरवर्यः, प्रशिक्षकरूपेण च प्रान्तप्रचारप्रमुखः गवीशद्विवेदी, प्रान्तसहमन्त्री सुशीलकुमारः च आस्ताम् । मनीषः वैदिकमन्त्रान् उच्चारितवान् । तदनन्तरं कंझावलाजनपदप्रचारप्रमुखः रवीशः ध्येयमन्त्रस्य अनुवाचनं कारितवान् । तदनन्तरम् एतस्य अभ्यासवर्गस्य संयोजकः प्रान्तसहप्रचारप्रमुखः डॉ. धनञ्जयकुमाराचार्यमहोदयः मञ्चस्थानाम् अधिकारिणां परिचयं कारितवान् । उद्घाटनसत्रे प्रचारविभागस्य कार्याणां विषये शिरीषवर्यः सविस्तरं सूचितवान् । ‘‘अस्माकं प्रथमोत्तरदायित्वं तु संस्कृतभाषाविषये उत्पादितानां भ्रमाणां निवारणम्’’ इति तेन उक्तम् । समाजे प्रभावम् उत्पादयितुं संस्कृतभारती प्रतिमासं प्रचाराभियानदिनम् आचरति । तत्र जनानाम् अधिकसहभागितायै योजना करणीया इत्यपि तेन प्रतिपादितम् । सुशीलमहोदयः तृतीये सत्रे वैद्युदाणविकमाध्यमानि (Electronic/Web Media), मुद्रणमाध्यमानि (Print Media), सामाजिकसञ्चारमाध्यमानि (Social Media) इत्येतेषां विविधसञ्चारमाध्यमानां प्रयोगविषये उदबोधयत् । सः अबोधयत् यत् - ‘सर्वमपि कार्यं केनचित् एकेन न करणीयम् । अतः संघटनरचनानुसारं मम उत्तरदायित्वं किम् इति मनसि निधाय सर्वैः सम्भूय एव प्रचारकार्याणि करणीयानि’ इति । ‘‘स्वव्यक्तित्वे संस्कृतं दृश्येत । दूरभाषवार्तालापे नूनमेव वाक्यद्वयं संस्कृतेन वक्तव्यम् । यात्रायामपि संस्कृतेन सम्भाषणं करणीयम् । यावत्पर्यन्तं वयं स्वयमेव संस्कृतेन न व्यवहरेम तावत्पर्यन्तं प्रचारः न भवितुम् अर्हति’’ इति अवदत् धनञ्जयमहोदयः । गवीशमहोदयः प्रविधिपरिचयं कारयित्वा पोस्टर्स-वीडियो-इत्यादीनां निर्माणाय तन्त्रांशानां परिचयपुरस्सरं प्रायोगिकं कारितवान् । समापनसत्रं तु शिरीषमहाभागस्य पाथेयवचोभिः कल्याणमन्त्रेण च सम्पन्नम् । एतस्मिन् अभ्यासवर्गे त्रयोदश जनपदप्रचारप्रमुखाः प्रान्तप्रचारगणसदस्याः च भागम् अभजन्त ।

क.सं.विश्वविद्यालये ग्रन्थालयसप्ताहाचरणम्

ग्रन्थालयसप्ताहनिमित्तं कर्णाटकसंस्कृतविश्वविद्यालये केन्द्रग्रन्थालयद्वारा संस्कृतग्रन्थप्रदर्शनं विक्रयणं लेखककथनं च आयोजितम् । अस्मिन् प्रसङ्गे भाषमाणः कुलपतिः के. ई. देवनाथन्महोदयः -‘‘श्रेष्ठतत्त्वज्ञानिनां विचारपूर्णग्रन्थाः सरलसंस्कृतभाषया संस्कृतजगते प्रकाशकाः अर्पयेयुः’’ इति उक्त्वा ‘‘सुधर्मा संस्कृतदिनपत्रिका संस्कृतप्रचारप्रसारकार्ये आ द्विपञ्चाशतः वर्षेभ्यः सेवां कुर्वती वर्तते । सर्वे संस्कृतज्ञाः वयम् एतां पत्रिका संवर्धयाम’’ इति अवदत् । ‘‘पूर्वं यः लेखन्या लिखति स्म सः लेखकः इति कथ्यते स्म । इदानीं लेखकं रचयिता इति वदामः । संस्कृतभाषया लेखनावसरे सरला शुद्धा भाषा प्रयोक्तव्या । तेन सर्वेऽपि ज्ञातुं प्रभवन्ति’’ इति अवदत् सम्भाषणसन्देशस्य सम्पादकः डा.जनार्दनहेगडे । सुधर्मासम्पादिका के.एस्.जयलक्ष्मीवर्या ग्रन्थालयसप्ताहम् उद्घाट्य भाषितवती । विद्वान् ऋषिदेवभार्गवः स्वागतं व्याजहार । प्रो.एम्.कोट्रेशः धन्यवादं समार्पयत् ।

विद्वत्परिषदा आयोजितं विशिष्टव्याख्यानम्

28/11/2021तमे दिनाङ्के संस्कृतभारत्याः विद्वत्परिषद्पक्षतः गूगलमीट्-माध्यमेन ‘‘वैदिकपरम्परायाः संरक्षणम्’’ इति विषयम् अधिकृत्य व्याख्यानं देहल्यां जातम् । अस्मिन् कार्यक्रमे सम्पूर्णानन्दसंस्कृतविश्वविद्यालयस्य कुलपतिः प्रा.हरेरामत्रिपाठिमहोदयः अध्यक्षः सन् वैदिकपरम्परायाः संरक्षणस्य अत्यावश्यकता विद्यते वर्तमाने इति प्रतिपादितवान् । मुख्यवक्तृरूपेण IGNCA इत्यस्य मुख्यसम्पादकः डॉ. कीर्तिकान्तमहोदयः ‘‘वैदिकपरम्परायाः संरक्षणेन एव समाजः संरक्षितो भविष्यति । समेषां जनानां कल्याणकारिका अस्ति इयं परम्परा । पाश्चात्त्यचाकचक्येन प्रभाविताः युवानः सत्याश्रयं गृह्णन्तु । अनेन कल्याणं भविष्यति’’ इति उक्तवान् । अतिथीनां स्वागतं कुर्वता देहलीविद्वत्परिषत्संयोजकेन प्रा. रामराजोपाध्यायमहोदयेन उक्तं - ‘‘परं परम् आगच्छति इति परम्परा । अतः ऋषीणां परम्परायाः अनुकरणं परमावश्यकम् । इयं परम्परा वैदिकी पुरुषार्थचतुष्टयप्रदायिका च । अतः वैदिकपरम्परायाः रक्षणं समेषां कर्त्तव्यम् अस्ति’’ इति । अस्मिन् कार्यक्रमे अनेकेषां विश्वविद्यालयानां विभागाध्यक्षाः, नैके विद्वांसः, संस्कृतानुरागिणः, विदेशस्थाः चापि संयुक्ताः आसन् । कार्यक्रमस्य प्रारम्भः डॉ. मधुसूदनशर्मवर्येण कृतेन वैदिकमङ्गलाचरणेन, अतुलप्रकाशपाठकमहोदयेन कृतेन लौकिकमङ्गलाचरणेन च अभवत् । डॉ. मोहनलालशर्मा कार्यक्रमस्यास्य सञ्चालकः आसीत् । धन्यवादज्ञापनं प्रान्तमन्त्रिणा डॉ. देवकीनन्दनमहोदयेन कृतम् । शान्तिपाठेन कार्यक्रमोऽयं सम्पूर्णतां गतः ।

उडिसायां कालिदासजयन्त्युत्सवः

अक्टोबर्-मासे पञ्चमे दिनाङ्के महाकवेः कालिदासस्य जयन्त्युत्सवः सिद्धार्थ-उपाधिमहाविद्यालये परिपालितः । महाविद्यालयस्य अध्यक्षस्य प्रा. धीरेन्द्रकुमारनायकस्य आध्यक्ष्ये सभा प्रचलिता । मुख्यवक्तृरूपेण श्रीजगन्नाथसंस्कृतमहाविद्यालयस्य अध्यक्षः डा.बद्रिनारायणपुजारी समागतः । इतिहासविभागाध्यक्षः गोपालकृष्णदाशः सम्मानितातिथिः, राजनीतिविभागस्य अध्यक्षः रुद्रनारायणदाशः मुख्यातिथिः च आसीत् । संस्कृतविभागमुख्यः हरिश्चन्द्रहोता सभासञ्चालनम्, स्वागतभाषणम् उत्कलभाषा-विभागीया प्रमितामिश्रा, अतिथिपरिचयं शिक्षाविभागस्य प्राध्यापिका विघ्नेश्वरीपुजारी, संस्कृतविभागाध्यापिका सुश्री सुप्रभापुजारी धन्यवादसमर्पणं च अकुर्वन् ।

देववाणीपरिषदः 46तमः स्थापनादिवसः

डिसेम्बर्-मासस्य त्रयोदशे दिनाङ्के दिल्लीस्थया देववाणीपरिषदा रमालये स्थापनादिवसः समायोज्यत । कार्यक्रमस्य शुभारम्भः ऋषिराजपाठककृतेन ऋग्वैदिकमङ्गलाचरणेन विद्यावाचस्पतिना डॉ. देवेन्द्रमिश्रेण कृतेन शुक्लयजुर्वेदीयमङ्गलाचरणेन च अभूत् । मुख्यातिथिरूपेण श्री ला.ब.शा.रा.सं.विश्वविद्यालयस्य कुलपतिः प्रा. मुरलीमनोहरपाठकमहोदयः, सारस्वतातिथिरूपेण दिल्लीविश्वविद्यालयस्य संस्कृतविभागीयः प्रा. ओमनाथबिमलीमहोदयः आस्ताम् । आचार्यरमाकान्तशुक्लेन ऊर्णावस्त्रप्रदानेन स्वागतं कृतम् । मुख्यवक्तृरूपेण उपस्थितेन प्रेमकुमारशर्मणा देववाणीपरिषदः योगदानस्य प्रशंसा कृता । डॉ. देवेन्द्रमिश्रमहोदयेन अतिथीनां परिचयः उपस्थापितः । अतिथेः करकमलाभ्यां देववाणीपरिषदा प्रकाशितस्य आचार्यरमाकान्तशुक्लेन सम्पादितस्य अर्वाचीनसंस्कृतकाव्यसंग्रहस्य प्रथमखण्डस्य लोकार्पणं कृतम् । मुख्यातिथिना स्वप्रथमगीतरचनाप्रसङ्गः वर्णितः, शार्दूलविक्रीडितच्छन्दसि शिवस्तुतिः श्राविता च । बहुभिः काव्यानि श्रावितानि । ऋषिराजपाठकेन कार्यक्रमस्य संचालनं, परिषत्सहसचिवेन डॉ. योगेशशर्मणा धन्यवादज्ञापनं च कृतम् ।

भारतीयगणितप्रवेशशिबिरम्

तृश्शूरे इरिञ्जालक्कुटायां शारदागुरुकुले नवम्बर्-मासस्य 10,11,12 दिनाङ्केषु आयोजितम् आसीत् एतत् गणितशिबिरम् । अस्मिन् वर्गे शुल्बसूत्राणि, आर्यभटीयम्, गणितसारसङ्ग्रहः, लीलावती इत्यादीनां भारतीयगणितशास्त्रस्य प्रमुखाणां ग्रन्थानां सामान्यः परिचयः अभवत् । प्रसिद्धानां गणितकाराणां जीवनकालः, जीवनम्, कृतयः, इत्यादीनां सामान्यपरिचयः अपि तत्र कृतः । आधारभूतानि गणितपरिकर्माणि कथं पाठ्यन्ते स्म, तानि कथं सरलतया संस्कृतमाध्यमेन पाठयितुं शक्यानि इत्यस्मिन् विषयेऽपि मार्गदर्शनम् आसीत् । आधुनिकगणिततत्त्वानि प्राचीनकाले एव भारते आविष्कृतानि आसन् । यथा ‘calculus’ इति विषयं केरलीयः ज्योतिषज्ञः माधवाचार्यः चतुर्दशे शतके एव आविष्कृतवान् । इरिञ्जालक्कुटा इति अस्मिन्नेव शिबिरस्थाने जातस्य माधवाचार्यस्य परिचयः अतीव प्रासङ्गिकः प्रेरणादायकः च आसीत् । गणितशिबिरेऽस्मिन् केरल-तमिल्नाडु-आन्ध्र-कर्णाटकराज्येभ्यः आगताः उपचत्वारिंशाः शिबिरार्थिनः भागं गृहीतवन्तः । शिबिरस्य उद्घाटनं संस्कृतभारत्याः अ.भा. सम्पर्कप्रमुखः नन्दकुमारमहोदयः अकरोत् । केरलप्रान्तसङ्घटनमन्त्री सुरेशः अपि कार्यक्रमे उपस्थितः आसीत् । शिबिरस्य मुख्यशिक्षकः संस्कृतसंवर्धनप्रतिष्ठानस्य कार्यकर्ता श्री मोहनः आसीत् ।

सम्पन्नम् अखिलभारतीयोपवेशनम्

संस्कृतभारत्याः अखिलभारतीयम् उपवेशनम् उत्तरप्रदेशे मेरठनगरस्थे चौधरीचरणसिंहविश्वविद्यालये नवम्बरमासस्य 19,20,21दिनाङ्केषु सम्पन्नम् । गुरुकुलप्रभाताश्रमस्य कुलपतिः स्वामी विवेकानन्दः, विश्वविद्यालयस्य कुलपतिः नरेन्द्रकुमारतनेजा, संस्कृतभारत्याः अ.भा.अध्यक्षः गोपबन्धुमिश्रः, महामन्त्री श्रीशदेवपुजारी, उत्तरप्रदेशसंस्कृतसंस्थानस्य अध्यक्षः वाचस्पतिमिश्रः इत्यादयः उद्घाटनसमारोहे उपस्थिताः आसन् । महाभारतमालिकायां कृष्णस्य भूमिकां निरूढवान् नितीशभारद्वाजः उद्घाटनप्रसङ्गे तदीयं शुभकामना-सन्देशम् आभासीयमाध्यमेन दत्तवान् । देशस्य विभिन्नराज्येभ्यः आगताः उपचतुश्शताः कार्यकर्तारः नानासत्रेषु सोत्साहं सहभागं कृतवन्तः । रा.स्व.सङ्घस्य अ.भा.कार्यकारिणीसदस्यः मान्यः सुरेशसोनी, कर्णाटकदक्षिणप्रान्तस्य अध्यक्षः टि.एन्.प्रभाकरः, भूतपूर्वः अ.भा.अध्यक्षः चान्दकिरणसलूजः एत्येतेषां विशेषव्याख्यानानि अस्यां गोष्ठ्याम् अभवन् । व्यासभारते कर्णः, शुद्धितत्त्वबोधिनी, उत्तरकाण्डम्, मर्त्यलोकः, महाभारतं सचित्रम् इत्येतेषां नूतनपुस्तकानां लोकार्पणं विभिन्नसत्रेषु अभवत् । तहसिलपर्यन्तं कार्यविस्तारः, सर्वप्रान्तेषु प्रान्तसम्मेलनानि, वर्षत्रयार्थं कार्ययोजना, राष्ट्रियशिक्षानीतिः, लेखकानुवादकानां वर्धनम् इत्येतान् विषयान् अधिकृत्य चर्चासत्राणि आयोजितानि आसन् । प्रान्तेभ्यः आगताः तत्तदुत्तरदायित्ववन्तः कार्यकर्तारः स्वकार्यविषये आधिक्येन स्पष्टतां प्राप्तवन्तः । कार्यदृष्ट्या नूतनानाम् उत्तरदायित्वानां घोषणा अस्मिन् उपवेशने अभवत् । तेषु मुख्यतया दत्तात्रेयवज्रळ्ळिः, जयप्रकाशगौतमः इत्येतौ अ.भा.सहसङ्घटनमन्त्रिणौ, प.ना.शास्त्री अ.भा. कार्यगणसदस्यः, देवेन्द्रपण्ड्या पूर्वीयोत्तरप्रदेशस्य क्षेत्र-सङ्घटनमन्त्री, अनन्तकल्याणकृष्णः दक्षिणक्षेत्रस्य सम्पर्क-प्रमुखः, प्रा. मुरलीधरशर्मा आन्ध्रप्रदेशस्य अध्यक्षः इति उद्घोषितम् । समापनकार्यक्रमे अ.भा.सङ्घटनमन्त्री दिनेशकामतः पाथेयभाषणं कृतवान् ।

कर्णाटके कार्यकर्तॄणाम् अभ्यासवर्गः

कर्णाटकस्य जनपदस्तरीयाणां कार्यकर्तॄणां दिनद्वयात्मकः अभ्यासवर्गः डिसेम्बर्-मासस्य 11-12 दिनाङ्कयोः बेङ्गलूरुनगरे अक्षरभवने प्रवृत्तः । वर्गेऽस्मिन् सप्तत्यधिककार्यकर्तारः भागम् अवहन् । श्री दिनेशकामतवर्यः, श्री सत्यनारायणवर्यः, अ.भा.सहसङ्घटनमन्त्री श्री दत्तात्रेयवज्जल्लिमहोदयः, प्रान्ताध्यक्षः श्री टि.एन्.प्रभाकरमहोदयः, यूथ्-फार्-सेवा-संस्थायाः प्रमुखः श्री वेङ्कटेशमूर्तिः, श्री जनार्दनहेगडे इत्यादयः मार्गदर्शनं कृतवन्तः । वर्गेऽस्मिन् कार्यकर्तॄणां विकासाय विविधाः विषयाः समूहेषु क्वचित् गणेषु च विभज्य उद्बोधिताः । संस्कृतकार्यस्य अगाधता, संस्कृतभारत्याः परिचयः, संयोजकानां, शिक्षणप्रमुखाणां, कोषप्रमुखाणां च कार्याणि, कार्यकर्तृसमर्पणस्तराः, कुटुम्बप्रबोधनम् इत्यादिषु विषयेषु तत्र चर्चा कृता ।

अक्षरपरतया सम्भाषणशिबिरम्

अक्षरगणेन नवेम्बर-डिसेम्बरमासयोः चत्वारि सम्भाषणशिबिराणि चालितानि । डिसेम्बर्-मासे केन्द्रपक्षतः चत्वारः वर्गाः आयोजिताः । प्रातःकालीनवर्गौ अनिताभगिनी, इन्दिराभगिनी च चालितवत्यौ । सायङ्कालीनवर्गौ श्री सोमेशः, श्रीमती पर्वतवर्धिनी, श्रीमती श्रीलक्ष्मीः च चालितवन्तः । द्विशताधिकाः शिक्षार्थिनः वर्गेषु भागं गृहीतवन्तः । समारोपे श्रीमती पुष्पा, श्री भरतः, श्री श्रीशः, श्रीमती प्रतिभा च उपस्थाय अग्रिमसोपानविषयेषु उद्बोधितवन्तः ।

मूकाम्बिकादेवालये गीताजयन्ती

मङ्गलूरुजनपदे कोल्यग्रामस्थे श्रीमूकाम्बिकादेवालये गीताजयन्तीकार्यक्रमः डिसेम्बरमासस्य चतुर्दशे दिनाङ्के सम्पन्नः । कार्यक्रमे बालानां प्राथमिकस्तरः प्रौढस्तरः चेति गणद्वयं कृत्वा भगवद्गीतायाः स्पर्धा चालिता । सभाकार्यक्रमे अभ्यागतरूपेण देवालयस्य न्यासी श्री महाबलशेट्टी, श्रीमती सुलोचनी, श्री नारायणकुम्भे, संस्कृतभारत्याः मङ्गलूरुविभागसंयोजकः श्री सत्यनारायणः च वेदिकायां विराजमानाः आसन् । भगवद्गीतायाः द्वादशाध्यायस्य पठनं सर्वैः कृतम् । सत्यनारायणमहोदयः भगवद्गीतायाः सन्देशं श्रावितवान् । स्पर्धायां विजेतृभ्यः पारितोषिकप्रमाणपत्राणि अतिथिभ्यां दत्तानि । श्रीमती रेखाराणी स्वागतभाषणं, डा. मोहनभट्टः धन्यवादसमर्पणं, श्रीमती वसुधा कार्यक्रमस्य निर्वहणं च अकुर्वन् । कार्यक्रमस्य आयोजनं श्रीमती शीलाभगिनी श्रीमती रूपाशेणै च कृतवत्यौ ।

उडुपिनगरे गीताजयन्ती

उडुपिनगरे संस्कृतभारतीकार्यालये 14.12.21 दिनाङ्के गीताजयन्तीकार्यक्रमः अत्युत्तमरीत्या सम्पन्नः । तदङ्गतया संस्कृतभजनमण्डलीसदस्यैः भजनकार्यक्रमः निर्वर्तितः । छात्रैः गीतोपदेशनामकं लघुनाटकं प्रदर्शितम् । गीताकण्ठपाठस्पर्धाविजेतृभ्यः पारितोषिकवितरणं, पूजा, समाजनिधिसमर्पणं, प्रसादवितरणं इत्यादयः अपि तत्र प्रवृत्ताः । मुख्यातिथिरूपेण उडुपिस्थस्य संस्कृतविद्यालयस्य सहप्राध्यापकः श्री अमृतेशाचार्यः उपस्थितः । कार्यक्रमे अध्यक्षरूपेण जनपदमन्त्री श्री नटेशः उपस्थितः ।


