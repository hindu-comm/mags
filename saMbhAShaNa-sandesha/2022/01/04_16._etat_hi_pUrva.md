+++
title = "04 16. एतत् हि पूर्वचरितम्..."

+++
# 16. एतत् हि पूर्वचरितम्...

![](magazine_images/img-1658306942Dharavahini.jpg)कः अर्थः अस्य ? अहं प्रभाकररावस्य पुत्रः किं न ? मम मात्रा कृतात् अन्यस्य पाणिग्रहणात् जातः किम् अहम् ? किम् अहं कश्चन पालितपुत्रः ? एतत् चित्रं यत् सङ्केतयति तस्य आन्तर्यं किम् ?’

सूर्यस्य मनः सन्देहकीटैः अभिव्याप्तं जातम् । यत् दृष्टं तस्य पोषकतया प्रमाणान्तरं चित्रान्तराणि च किं प्राप्येरन् इति चिन्तयन् सः पुस्तकानां मध्ये अन्वेषणम् अकरोत् । तदवसरे कश्चन विवाहचित्रसङ्ग्रहः (अल्बम्) प्राप्तः । सर्वाणि चित्राणि श्वेतकृष्णमयानि । विजयम्मायाः विवाहचित्राणि तानि । किन्तु तत्र वरत्वेन यः दृश्यते सः प्रभाकररावः तु न ।

‘एवं तर्हि मम पिता चित्रस्थः जनः एव, न तु प्रभाकररावः । एवं तर्हि मम पिता क्व ? यावत् विवेकः प्राप्तः तदनन्तरं तु अस्माभिः सह आसीत् प्रभाकररावः एव, न तु चित्रस्थः जनः ।...’

भावचित्रसङ्ग्रहस्य अन्ते विवाहस्य आमन्त्रणपत्रम् अपि आसीत् । तत्र उल्लिखितम् आसीत् - वधूः विजया, वरः निरञ्जनः इति । ‘मम पितुः निरञ्जनस्य पुस्तक-पठनप्रवृत्तिः आधिक्येन आसीत् इति पुस्तकराशिदर्शनात् ज्ञायते । सः क्व गतः ? तस्मिन् स्थाने अयं प्रभाकररावः कथम् उपस्थितः ?’

किमपि स्पष्टतया अवगन्तुम् असमर्थम् आसीत् तदीयं मनः । सः आदौ प्राप्तं चित्रं, तं चित्रसङ्ग्रहं च स्वीकृत्य स्वप्रकोष्ठं गतः । यत् कार्यम् आरब्धं तस्मिन् तस्य आस्था विलुप्ता जाता आसीत् । तस्य मनसि एकः एव प्रश्नः असकृत् आवर्तते - अयं प्रभाकररावः किमर्थं मम मात्रा सह तिष्ठति ? मम जन्मदाता पिता क्व गतः ?

बहुधा चिन्तयतः तस्य मनसि बाल्यकालीनाः स्मृतयः उद्बुद्धाः । यथा यथा स्मृतिचित्राणि स्फुटानि जातानि तथा तथा मनसः कषायः अपि प्रवृद्धः ।

आ बाल्यात् पठने सर्वथा अनास्था सूर्यस्य । विजयम्मा बहुधा अनुनीय समीपे उपवेश्य महता श्रमेण तं पठने प्रवर्तयितुं प्रयतते स्म । तथापि सूर्यः तु पठनात् विमुखः एव ।

प्रभाकररावस्य सहनाशक्तिः क्षीणा । सः तं सन्तर्ज्य ताडयित्वा च पठने प्रवर्तयति स्म । पितुः भयात् सूर्यः पुस्तकं गृह्णाति स्म । किन्तु बुद्धौ तु किमपि न तिष्ठति स्म । प्राथमिकशिक्षणं यावत् समाप्तं तावता एव सः पठनार्थम् अनर्हत्वेन परिगणितः आसीत् । विद्यालयस्य मुख्योपाध्यायः प्रभाकररावम् आनाय्य सूर्यस्य मन्दप्रगतिं यदा अश्रावयत् तदा तु प्रभाकररावः नितरां सङ्क्रुद्धः । गृहम् आगतः सः पुत्रं स्वेच्छया ताडितवान् आसीत् । एतस्मात् पितुः विषये असन्तोषः सूर्ये दिने दिने प्रवृद्धः ।

‘‘एषः पिता नितरां दुष्टः । सर्वदा एषः मां तर्जयते ताडयति च । एषः मह्यं न रोचते’’ इति मातुः पुरतः वदति स्म सूर्यः ।

‘‘वत्स ! एवं न वक्तव्यम् । त्वया सम्यक् पठनीयम् । उन्नतं विद्याभ्यासं प्राप्य उत्तमः उद्योगः प्राप्तव्यः । त्वं किमर्थं न पठसि ? उपेक्षाम् अनासक्तिं च परित्यज्य त्वया किमर्थम् अध्ययने मतिः न क्रियेत ?’’ इति पुत्रम् अनुनयपूर्वकम् अवदत् विजयम्मा ।

सूर्यः तु प्रतिदिनं सायङ्काले गृहात् निर्गच्छति स्म मित्रैः सह क्रीडनाय । क्रिकेट्क्रीडा तस्य प्राणप्रिया । क्रीडापटुः सचिनः तस्य आराध्यदेवः । क्रिकेट्क्रीडायाम् अत्यासक्तिः मित्राणां सङ्गः च तम् आधिक्येन गृहात् दूरे स्थापयति स्म ।

‘‘एवमेव अनुवर्तेत चेत् अस्य उद्धारः न भविष्यति’’ इति वदति स्म प्रभाकररावः । गृहात् दूरे एव स्थातुम् इच्छता सूर्येण सर्वदा धनम् अपेक्ष्यते स्म सञ्चाराय खादनाद्यर्थं च । तदर्थं सः विजयम्मां धनं याचते स्म । मात्रा निराकृते रोदनादिना तस्याः मनः द्रवीकृत्य सः धनं प्राप्नोति स्म । एतत् ज्ञातवान् प्रभाकररावः पत्न्यै धनदानं स्थगितवान् ।

‘‘तेन धनस्य महत्त्वं ज्ञातव्यम् । अयाचिततया धनं यत् प्राप्यते तत् स्थगितं भवेत् । धनसम्पादनाय कियान् परिश्रमः करणीयः भविष्यति इत्येतत् तेन सम्यक् अवगम्येत’’ इति प्रभाकररावस्य अभिप्रायः ।

तं स्वपुरतः उपवेश्य बहुधा बोधयति स्म सः । किन्तु तस्य श्रवणे आसक्तिं न दर्शयति स्म सूर्यः ।

‘‘तात ! एवं सर्वदा पीडनं मह्यं न रोचते । प्रतिपदं तर्जनं, निन्दनं च । सर्वदा उपदेशः । पुनः पुनः ताडनम् अपि । एतत्सर्वं मया न सह्यते’’ इति वदन् स्वस्य असन्तोषम् अभिव्यञ्जयति स्म सूर्यः ।

मातुः सकाशात् धनस्य प्राप्तिः यदा स्थगिता तदा सूर्यस्य हस्तौ बद्धौ इव । पितरं पृष्ट्वा धनं प्राप्तुं तु न शक्यते । अतः सः रहसि पितुः प्रकोष्ठात् धनस्य चौर्यम् आरब्धवान् । अथ एकदा चौर्यसमये तं गृहीतवान् पिता तं निर्दयम् अताडयत् ।

‘‘एतस्य दुर्व्यवहारः सोढुं न शक्यः । मम कारणतः एतावन्ति दिनानि अस्य दुष्कृत्यानि कथञ्चित् सोढानि । अयम् अत्रैव यदि भवेत् तर्हि दुर्मित्रसहवासात् दुर्मार्गगामी एव भवेत् । एषः एतस्मात् रक्षणीयः । तदर्थं मया कश्चन मार्गः चिन्तितः अस्ति । विजये ! त्वया एतत् अङ्गीकरणीयम् एव’’ - प्रभाकररावः कदाचित् दृढस्वरेण अवदत् ।

‘‘किं तत् ? तस्य भविष्यस्य विषये ममापि महती चिन्ता अस्ति एव । दिने दिने तस्य विगतिः या दृश्यते सा माम् अपि व्यथयति । सः विवेकं प्राप्नुयात् इत्येव ममापि तीव्रा इच्छा’’ इति अवदत् विजयम्मा । पुत्रविषयकचिन्ता तामपि बहुधा पीडयति स्म एव ।

‘‘तम् आवासीयविद्यालयं प्रति प्रेषयाव । उडुपिनगरे तादृशः उत्तमः विद्यालयः अस्ति इति श्रूयते । उत्तमः छात्रावासः । अनुशासनोपेतं शिक्षणम् । प्रातः पञ्चवादने उत्थानम् । पाठस्य इव क्रीडादीनामपि विशेषमहत्त्वं भवति तत्र । व्ययः अधिकः भवेत् चेदपि न चिन्ता । सूर्यः तत्र अनुशासनयुक्तं व्यवहारं जानातु । अस्माकं लालनमेव तम् अत्र दूषयति ।’’

‘‘विद्यमानम् अपत्यम् अयम् एकः एव । सः कथं तावद्दूरं प्रेष्येत ?’’ इति चिन्ता विजयम्मायाः । तस्याः मौनमेव तं भावम् अभिव्यञ्जयति स्म । अतः प्रभाकररावः अवदत् - ‘‘तव चिन्ता मया अवगम्यते विजये ! तस्य विषये मयि प्रीतिः नास्ति किम् ? किन्तु अस्माकं प्रीत्यतिशयः तदीयं भाविजीवनं न नाशयेत् । अतः तस्य प्रेषणविषये आवाभ्यां मनः दृढीकरणीयम् एव । सः यदि अत्रैव भवेत् तर्हि तस्य दुर्व्यवहाराः वर्धेरन् । इदानीमेव आवां तस्य निग्रहणे असमर्थौ स्वः । आदिनं क्रीडायां रतिः, पौनःपुन्येन उपाहारगृहं प्रति गमनम् । अध्ययने सर्वथा अनास्था । एवं चेत् तस्य भाविजीवनं कथं परिष्क्रियेत ? तत्र आवासीयविद्यालये सर्वस्यापि निग्रहणं क्रियते । अध्ययनं क्रीडा इत्यादिकं प्रचलति तत्र यथाकालम् । तत्र अनुशासनयुक्तं जीवनं करणीयं भवति अनन्यगतिकतया । तदा सहजतया जीवनं परिष्कृतं भवेत् । जीवनमौल्यं ज्ञातव्यं चेत् तेन गृहात् दूरे एव स्थातव्यम् ।....’’

प्रभाकररावस्य वचनानि गच्छता कालेन विजयम्मायां परिणामम् अजनयन् एव । अतः सा स्वसम्मतिम् असूचयत् । किन्तु सूर्यः एतत् सर्वथा न अन्वमन्यत । ‘‘अहं गृहं त्यक्त्वा क्वापि गन्तुं न सज्जः’’ इति वदन् सः क्रोधं प्रकटितवान् । रोदनादिना पितरौ प्रभावयितुं प्रायतत च । किन्तु तदीयः कोऽपि प्रयासः मातापित्रोः निर्णयं विचालयितुं न अशक्नोत् । अन्ते तेनापि अनन्यगतिकतया गृहात् निर्गन्तव्यम् एव अभवत् ।

सूर्यः उडुपिनगरीयम् आवासीयविद्यालयं प्राविशत् । तत्रत्यस्य परिसरस्य आनुगुण्यं प्राप्तुं न अशक्नोत् एव सः । प्रातः पञ्चवादने एव उत्थाय क्रीडाङ्गणे त्रिवारं परिक्रमणीयम् । यदि तत्र प्रमादः भवेत् तर्हि दण्डत्वेन पुनरपि त्रिवारं परिक्रमणं करणीयम् । ततः स्नानम् उपाहारश्च । अष्टवादने विद्यालयीयेन वाहनेन प्रस्थाय विद्यालये उपस्थातव्यम् । सायङ्कालपर्यन्तं पाठः श्रोतव्यः । सायं प्रत्यागत्य क्रीडायाः अनन्तरम् उपाहारं सेवित्वा गृहपाठः करणीयः । रात्रौ भोजनानन्तरं नववादने निद्रा । एतादृश्यस्य जीवनक्रमस्य अनुसरणाय सूर्यः महत् कष्टम् अनुभवति स्म । यः स्वच्छन्दतया जीवति स्म सः अत्र कारागारे कृतवासः इव क्लेशम् अनुभवति स्म । एकाकितया बहिर्गमनाय अवसरः एव न आसीत् । वसतिगृहप्रवेशानन्तरं मुख्यद्वारं पिहितं भवति स्म । सर्वदा तत्र रक्षकाः भवन्ति स्म । अनुज्ञां विना कोऽपि बहिः गन्तुं न अर्हति स्म । कक्ष्यायां यत् बोध्यते तत् तेन न अवगम्यते स्म सर्वथा । अतः विद्यालयपाठ्यक्रमः, छात्रावासे वासः इत्यादयः मासाभ्यन्तरे एव तं त्रस्तम् अकुर्वन् । मातापितरौ कदापि द्रष्टुं न शक्यौ । सप्ताहे एकवारं दूरवाणीं कर्तुम् अनुज्ञा दीयते स्म । प्रतिगुरुवासरं विजयम्मा नियततया तस्मै दूरवाणीं करोति स्म । तदवसरे रुदतः सूर्यस्य तु एकमेव कथनम् - ‘‘अम्ब ! नाहं तिष्ठामि अत्र । मया अत्र स्थातुं न शक्यते सर्वथा । अहं तत्र आगमिष्यामि ।..’’

‘‘सद्यः एव गतं ननु त्वया । गच्छता कालेन सर्वम् अभ्यस्तं भविष्यति । इदानीं तव तत्रत्यं जीवनं कष्टाय इति भासेत । किन्तु कालान्तरे त्वया एव अवगम्येत - अस्माभिः किमर्थम् एवं कृतम् इति । त्वया तत्र कीदृशं कष्टम् अनुभूयेत इति न ज्ञायते इति मया अपि परितप्यते । तव विरहः ममापि कष्टाय । त्वद्विना गृहं शून्यायते । तव पिता अपि त्वां बहुधा अनुस्मरति ।...’’

‘‘असत्यम् एतत् । तस्य नाम मा उपस्थापय मत्पुरतः । मयि तस्य प्रीतिः सर्वथा नास्ति । तत्रापि सः मां भर्त्सयते स्म, ताडयति स्म च । माम् अत्र प्रेषितवता तेन इदानीं सुखेन स्थीयते । एवं ननु ?’’ इति सक्रोधम् अवदत् सूर्यः ।

अन्यः मासः अपि यावत् अतिक्रान्तः तावता नितरां परिश्रान्तः आसीत् सूर्यः । मदननुगुणः जीवनक्रमः अयम् इति प्रतिक्षणं चिन्तयति स्म सः । अत्र दिनयापनं सर्वथा अशक्यम् एव इति तस्य निर्णयः । अतः कदाचित् सः समानमनस्केन केनचित् अन्यच्छात्रेण सह समालोच्य कञ्चित् दुर्निर्णयम् अकरोत् ।

विद्यालयपरित्यागसमये शौचालये निलीय स्थितौ तौ विद्यालययानस्य निर्गमनस्य अनन्तरं पृष्ठभागस्थां प्राकारभित्तिम् आरुह्य कूर्दनेन बहिः गतवन्तौ । कुत्र गन्तव्यम् इति न निश्चयः । हस्ते काकणिकामात्रमपि धनं नास्ति । इतः पलायितव्यम् इति एकमेव चिन्तनम् आसीत् तयोः मनसि । रेल्वेस्थानकं गत्वा ततः बेङ्गलूरुनगरं गन्तव्यम् इति निश्चित्य तौ रेल्वेस्थानकं प्राप्तवन्तौ । इतस्ततः अटन्तौ बुभुक्षां सहमानौ तौ जलपानमात्रेण तृप्ति प्राप्य स्थानकं गत्वा रेलयानं प्रतीक्षमाणौ स्थितवन्तौ । तयोः सन्देहजनकम् आचरणं समवस्त्रं च दृष्ट्वा रेल्वेविभागीयाः आरक्षकाः तौ विद्यालयकर्मचार्यधीनौ कृतवन्तः । तावता तयोः अदृश्यतागमनवार्ता बेङ्गलूरीयस्थाभ्यां रावविजयम्माभ्याम् अपि श्रुता आसीत् । बालौ प्राप्तौ इति वार्ता यदा श्रुता तदा तौ तृप्त्या दीर्घं निःश्वसितवन्तौ । तावता विद्यालयतः सन्देशः प्राप्तः - अविलम्बेन आगन्तव्यम् इति । यावत् तौ विद्यालयं प्राप्तवन्तौ तावता विद्यालयव्यवस्थापकसमित्या कठोरः निर्णयः कृतः आसीत् ।

‘‘भवतोः पुत्रस्य कारणतः अस्माकं विद्यालयेन अपख्यातिः प्राप्ता । अद्यतनपत्रिकायाम् एषा वार्ता प्रकाशिता अस्ति अपि । अतः एतादृशं छात्रम् अत्र स्थापयितुं न इच्छामः वयम् । निर्गमनपत्रं (टि.सि.) वयं दास्यामः । भवन्तौ स्वपुत्रम् इतः नेतुम् अर्हतः ।...’’ इति उक्तं व्यवस्थापकमण्डलप्रमुखेण ।

प्रभाकररावेण बहुधा अभ्यर्थना कृता । तथापि विद्यालयजनैः स्वनिर्णयस्य परिवर्तनं न कृतम् । एतत्सर्वं पश्यतः सूर्यस्य अन्तरङ्गं नितराम् अतुष्यत ।

अनन्यगतिकतया प्रभाकररावः विजयम्मा च पुत्रेण सह तदीयानि वस्तूनि स्वीकृत्य बेङ्गलूरुनगरं प्रत्यागतवन्तौ ।

‘‘एषः सूर्यः इह जन्मनि सद्व्यवहारं न ज्ञास्यति । तत्र स्थित्वा सन्मार्गम् अनुसरेत् इति मया चिन्तितम् । किन्तु धनं, श्रमः इत्यादिकं सर्वं व्यर्थं जातम्’’ इति वदन् प्रभाकररावः मुष्ट्या सूर्यं प्रहृतवान् बहुधा ।

‘‘प्रहर । प्रहर । मारय माम् । मम मारणात् एव सन्तोषः प्राप्येत त्वया’’ इति उच्चैः आक्रोशितवान् सूर्यः । तस्य क्रोधस्वभावः दिने दिने प्रवर्धते स्म । क्रोधसमये यत् प्राप्येत तत् दूरे क्षिपति स्म सः ।

गृहे निर्व्यापारतया तस्य स्थितिः न योग्या इति मत्त्वा समीपस्थे विद्यालये तस्य प्रवेशः कारितः । सूर्यस्य तु प्रवृत्तिः पूर्वतनी एव । दुष्टमित्राणां सहवासः, क्रिकेट्क्रीडया समययापनं च । प्रभाकररावः पुनरपि असहायः जातः । ‘एतं परिष्कर्तुं न शक्यते प्रायः’ इति चिन्तयति स्म सः । सूर्यः तु तस्य नामस्मरणमात्रेण एव क्रोधसन्तप्तः भवति स्म । पितापुत्रयोः मध्ये सम्भाषणमेव न प्रवर्तते स्म । स्वस्मै यदा किमपि आवश्यकं तदा सूर्यः मातुः पुरतः वदति स्म - ‘मह्यं द्विशतं रूप्यकाणि आवश्यकानि’ ‘मह्यं क्रिकेट्ब्याट् आवश्यकम्’ इत्येवम् ।... विजयम्मा यदि निराकरणवचनं वदेत् तर्हि सः क्रोधेन वस्तूनि इतस्ततः क्षिपन् महान्तं कोलाहलं जनयति स्म । तस्य एतादृशः व्यवहारः मातापित्रोः चिन्तां वर्धयति स्म दिने दिने ।

‘‘गृहस्य स्थितिः दिने दिने विषमतां गच्छन्ती अस्ति । सूर्यः एवं पदे पदे यदि क्रोधं प्राप्नुयात् तर्हि तदीयं दौर्बल्यमेव तस्य हानये भवेत् । किं करवाम ?’’ - विजयम्मा सचिन्तम् अवदत् ।

‘‘पुत्रं मित्रवत् आचरेत् इति वदन्ति प्राज्ञाः । किन्तु एतादृशस्य विषये कथं स्नेहः प्रदर्श्येत ? मया किं करणीयम् इति त्वमेव वद । एषः सद्व्यवहारं जानीयात् इति आशा एव विनष्टा अस्ति मम । सम्यक्तया अपत्यस्य वर्धनं मातापित्रोः कर्तव्यम् इति तु सत्यम् । किन्तु एतस्य विषये किं वा कर्तुं शक्येत ? शक्तिम् अतिक्रम्य आवाभ्यां प्रयासः कृतः । किन्तु अयम् अस्माकं सर्वान् प्रयासान् विफलान् अकरोत् । ‘एषः जीवने महत् कार्यं साधयेत्, आवाम् उन्नतकन्धरौ कुर्यात्...’ इत्यादयः अपेक्षाः आसन् पूर्वम् । इदानीं तु भासते - साधना दूरे तिष्ठतु, सहजं जीवनं यदि कुर्यात् तर्हि तावता अलम् इति । किं करवाव, आवां स्वः असहायौ ।...’’

‘‘तं परिष्कर्तुं यद्यत् आवश्यकं स्यात् तत्सर्वं कृतम् आवाभ्याम् । किन्तु दैवे विपरीते, सत्फलं कथं प्राप्येत ? ललाटे यत् लिखितं तदेव भवेत् ।...’’ इति सविषादम् अवदत् विजयम्मा ।

मातापित्रोः निग्रहः यदा शिथिलः जातः तदा तु सूर्यस्य व्यवहारे उच्छृङ्खलता प्रवृद्धा । यथा स्फुरणं तथा व्यवहरणम् आरब्धं तेन । एतत् तु मातापित्रोः चिन्ताम् इतोऽपि अवर्धयत् । सैन्यात् स्वयंनिवृत्तिं प्राप्य कठोरानुशासनविषये बद्धादरतां वहन् प्रभाकररावः पुत्रे तत् अनुशासनम् आनेतुम् अशक्नुवन् महतीम् असहायकताम् अनुभवति स्म । व्ययाय धने अदत्ते अपि सूर्यस्य कोषे सर्वदा धनं तिष्ठति इत्येतत् कदाचित् तेन ज्ञातम् । अतः सः सूर्यम् अपृच्छत् - ‘‘एतावत् धनं कुतः प्राप्तं त्वया ?’’ इति ।

‘‘कुतश्चित् प्राप्यते मया । किं तेन ? भवान् तु स्वयं न ददाति ! एवं स्थिते एतत् कुतः प्राप्तम् इति प्रष्टुं कः अधिकारः भवतः ?’’ इति धार्ष्ट्येन अपृच्छत् सूर्यः ।

एवमेव दिनानि गतानि । अष्टमकक्ष्यायां कथञ्चित् उत्तीर्य नवमीं कक्ष्यां प्राविशत् सूर्यः । तदा एव घटिता काचित् अनूह्या घटना ।
