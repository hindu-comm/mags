+++
title = "07 नादोत्पादिका शिला"

+++
# नादोत्पादिका शिला

![](magazine_images/img-1658308779IMG-20211010-WA0013.jpg)

\[जीर्णताकारणतः मन्दिरस्य पार्श्वे स्थापिता काचित् शिला सङ्गीतस्वरान् उत्पादयति । एतत् तथ्यं ज्ञातम् आकस्मिकतया । पूर्वजैः किं वैशिष्ट्यं कुत्र विधीयते इति तु न ज्ञायते केनापि । एतादृशानि आश्चर्यजनकानि तथ्यानि सन्ति बहूनि ।\]

केरले कोझिकोट्जनपदे ‘पेराम्ब्रा’समीपे ‘नोच्चाट्’ इति कश्चन ग्रामः वर्तते । ग्रामेऽस्मिन् एकं विशिष्टं नरसिंहमूर्तिमन्दिरम् अस्ति । एकदा सौपर्णिकाविजयेन्द्रपुरीनामकः कश्चन संन्यासिवर्यः मन्दिरम् आगतवान् । तदा तेन तत्र एका शिला दृष्टा । ‘‘इयं शिला विशिष्टा वर्तते । अतः एषा समीचीनतया परिपालनीया’’ इति संन्यासिवर्येण प्रोक्तम् । ततः आरभ्य सा सम्यक् परिपालिता ।

प्रायः त्रिसहस्रात् वर्षेभ्यः पूर्वमेव अस्य मन्दिरस्य स्थापनं जातं स्यात् इति भावयन्ति भक्ताः । मन्दिरस्य ऊर्ध्वभागे ‘पनियाङ्कोट्’ इत्येकः गिरिप्रदेशः विद्यते । ‘तत्र कश्चन संन्यासिश्रेष्ठः तपः कृतवान्, तेनैव अस्य मन्दिरस्य स्थापनं कृतम्’ इति वदन्ति पूर्वजाः ।

![](magazine_images/img-1658308809IMG-20211010-WA0009.jpg)![](magazine_images/img-1658308835IMG-20211010-WA0014.jpg)













मन्दिरं परितः बहवः मठाः सन्ति । तत्र अधिकतया वैद्याः एव वासं कृतवन्तः इति पूर्वजाः कथयन्ति स्म । ते तु कर्णाटकतमिळुनाडुप्रभृतिभ्यः प्रदेशेभ्यः आगतवन्तः इति विश्वासः । एकदा तस्मिन् ग्रामे जनानां चर्मरोगः आसीत् । तस्य परिहाराय ‘नोच्चि’नामकानि औषधसस्यानि स्वीकृत्य यागः कृतः । तस्मात् चर्मरोगः उपशान्तः अभवत् । अतः एव नोच्चाट् इति तस्य स्थलस्य नाम अभवत् ।

गोपालकृष्णः, अय्यप्पः, भुवनेश्वरी, दक्षिणामूर्तिः इत्यादयः उपदेवताः अपि तस्मिन् मन्दिरपरिसरे वर्तन्ते । मन्दिरसमीपे एकम् उपवनम् (‘सर्पक्काव्’ इति नाम्ना तत् निर्दिश्यते) अपि वर्तते । तत्र अनन्तशयनस्य प्रतिष्ठापनं कृतम् अस्ति । अत्रत्यस्य भगवतः उपासनया सन्तानरहिताः बहवः सन्तानसौभाग्यं प्राप्तवन्तः इति तु अस्य प्रदेशस्य अनितरसाधारणं वैशिष्ट्यम् ।

टिप्पुसुल्तानस्य आक्रमणेन एव एतस्य प्राचीनमन्दिरस्य नाशः अभवत् इति पूर्विकाः वदन्ति । कैश्चित् भक्तैः कदाचित् तस्य पुनर्निर्माणं चिन्तितम् । तदर्थं प्रयत्नः अपि तैः आरब्धः । तदवसरे विग्रहस्य प्रक्षालनवेलायां तीर्थस्य बहिः निर्गमनाय परिकल्पितः कश्चन प्रणालः दृष्टिगोचरः जातः ।

शिलया निर्मितः प्रणालः भवति वीणाकृतिः । जीर्णताकारणतः सः मन्दिरस्य पार्श्वे स्थापितः आसीत् । मन्दिरस्य पुनःप्रतिष्ठावेलायां ख्यातः सङ्गीतज्ञः दक्षिणामूर्तिवर्यः तत्र आगतवान् आसीत् । तेन प्रणालरूपेण वर्तमाना सा शिला दृष्टा । किमपि वैशिष्ट्यं तत्र तेन लक्षितम् । सः शिलाखण्डमेकं स्वीकृत्य शिलायाः उपरि तत्र तत्र मृदुताडनं कृतवान् । तदानीं ततः सप्त स्वराः निर्गताः । विस्मयकरः अनुभवः आसीत् एषः ।

अधुना एतं वृत्तान्तं ज्ञात्वा बहवः सङ्गीतप्रेमिणः अनुग्रहार्थं मन्दिरदर्शनं कुर्वन्तः सन्ति ।
