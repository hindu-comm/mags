+++
title = "13 निद्राग्रामः रावणानुज: कुम्भकर"

+++
# निद्राग्रामः ![](magazine_images/img-1658310204villagers-in-kazakhstan-are-falling-asleep-en-masse-for-no-apparent-reason-539-1418684039.jpg)![](magazine_images/img-1658310230images.jpg)![](magazine_images/img-16583102552A934FBB00000578-0-image-a-3_1437030351152.jpg)

## रावणानुजः कुम्भकर्णः निद्रार्थं प्रसिद्धः । एकदा सुप्तः सः मासान् यावत् न उत्तिष्ठति स्म । अस्मिन् काले अपि एकदा सुप्ताः मासं यावत् न उत्तिष्ठन्ति इत्यत्र किं विश्वस्येयुः भवन्तः ? विश्वासानर्हः अपि अयं विषयः सत्यतां भजते । कझाकिस्थाने ‘कलाची’नामकं किञ्चन नगरं तत्रत्यानां निद्रार्थम् एव प्रसिद्धम् अस्ति ।

2010 तमे वर्षे विद्यालये हठात् सुप्तवतः छात्रान् दृष्ट्वा अयं विषयः प्राकाश्यं गतः । बहुप्रयत्नानन्तरम् अपि ते छात्राः न उत्थिताः । तदनन्तरं तु ग्रामे सर्वत्र निद्राताण्डवं प्रसृतम् । जनाः कदापि कुत्रापि शयनं कुर्वन्ति । निद्रायां प्राप्तायां मासं यावत् तेषां जागरणं न भवति । जागरां प्राप्तवन्तः नागरिकाः सर्वं विस्मृतवन्तः भवन्ति । अन्यैः स्मारिताः एव ते भूतकालं स्मरन्ति । इतोऽपि विचित्रं नाम शयनार्थं विशिष्टं किमपि स्थानम् अपेक्षितम् इति नास्ति । मार्गे, उद्याने, कार्यालये चापि सुखं शेरते कलाचीस्थाः ।

बहुभिः वैज्ञानिकैः महान्ति संशोधनानि एतद्विषये प्रवर्तितानि । किन्तु सुनिश्चितं कारणं तु न केनापि ज्ञातं निद्राप्राप्तिविषये । वस्तुतः सर्वैः प्राप्यमाणा इयं न निद्रा, अपि तु काचित् तन्द्रा सा । ग्रामस्य समीपे अस्ति काचित् खनिः । ततः युरेनियम् इत्याख्यस्य विषमयस्य तत्त्वस्य उत्पादनं भवति स्म । सा खनिः तु अधुना पिहिता अस्ति । किन्तु ततः निर्गच्छन् वायुः तन्द्रायाः कारणं स्यात् इति केचन अभिप्रयन्ति । युरेनियम्खनेः कारणतः जलं दूषितं यत् तेन तन्द्रा प्राप्यते इति अपरे कथयन्ति । इतरेषां निष्कर्षः तु - ग्रामे विद्यमानं कार्बन् मोनॉक्साईड् इत्यस्य वायोः अधिकं प्रमाणं तन्द्राजनकम् इति ।

कारणं किमपि स्यात् नाम, षड्शतस्य जनानां लघु नगरम् इदं ‘निद्राग्रामः’ तु अस्ति । एतेषां सौखशायनिकाः के स्युः ?
