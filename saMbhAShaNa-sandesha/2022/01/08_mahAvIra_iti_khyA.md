+++
title = "08 महावीर: इति ख्याति:"

+++
# महावीरः इति ख्यातिः

![](magazine_images/img-1658308984Bal1.jpg)

देवलोके इन्द्रसभा प्रवर्तमाना आसीत् । तदा काचित् चर्चा आगता - ‘लोके वीरेषु श्रेष्ठः कः ?’ इति । तदवसरे देवेन्द्रः अवदत् - ‘‘वर्धमाननामा भूलोके तिष्ठति । सः एव वीरेषु श्रेष्ठः’’ इति ।

‘‘स तु कश्चन बालः । ...’’ इति उपेक्षया अवदत् सङ्गमः नाम देवपुरुषः । तदा इन्द्रेण उक्तम् - ‘‘बालस्यापि तस्य शौर्यं तु असाधारणम् । यदि इच्छा तर्हि भवन्तः तं परीक्षितुम् अर्हन्ति ।..’’

‘‘अहमेव तस्य परीक्षणं करिष्यामि’’ इति अवदत् सङ्गमः । ततः सः सर्परूपं धृत्वा भूलोकं गतवान् । यत्र वर्धमानः मित्रैः सह उद्याने क्रीडन् आसीत् तत् उद्यानम् अगच्छत् सः ।

आगच्छन्तं सर्पं दृष्ट्वा सर्वे बालाः भीताः । ‘अहो, सर्पः ! घोरसर्पः !!’’ इति आक्रोशन्तः ते सर्वे ततः धावनम् आरब्धवन्तः ।

किन्तु वर्धमानः तु तं दृष्ट्वा अपि धावनचिन्तनम् अकृत्वा धैर्येण स्थितवान् आसीत् । ‘‘मा धावत ! अहम् एतं निग्रहीष्यामि’’ इति वदन् सः मित्रेषु धैर्यं पूरयितुं प्रायतत ।

सर्पः तु फूत्कुर्वन् वर्धमानसमीपम् आगतः । वर्धमानः सर्पं सकृत् तीक्ष्णदृष्ट्या अपश्यत् । ततः सः दक्षिणहस्तेन फणायाः अधोभागं गृहीत्वा पादं तस्य पुच्छभागस्य उपरि संस्थाप्य बलात् तस्य कण्ठभागं निपीडितवान् ।

तस्य ग्रहणात् मुक्तिं प्राप्तुं सर्पः बहुधा प्रायतत । जिह्वया दंष्टुम् अपि प्रायतत । किन्तु वर्धमानेन कण्ठभागः एव दृढतया गृहीतः आसीत् इत्यतः, दंष्टुं पुच्छेन प्रहर्तुं वा न शक्तं सर्पेण ।

स्वस्य पराजयम् अङ्गीकृत्य सङ्गमः सर्परूपं परित्यज्य नैजरूपेण प्रत्यक्षीभूय - ‘‘वर्धमान ! अपूर्वः अस्ति तव पराक्रमः । बालस्यापि तव शौर्यम् असाधारणम् । त्वं महावीरः असि इत्यत्र नास्ति एव सन्देहः’’ इति उक्त्वा आशिषा अनुगृह्य देवलोकं प्रतिगतवान् ।

तस्मात् एव दिनात् आरभ्य वर्धमानः ‘महावीरः’ इति ख्यातिं प्राप्नोत् ।
