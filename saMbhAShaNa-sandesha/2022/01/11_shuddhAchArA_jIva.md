+++
title = "11 शुद्धाचारा: जीवन्ति अद्यापि"

+++
# शुद्धाचाराः जीवन्ति अद्यापि

![](magazine_images/img-1658309392kathachitra.jpg)

\[‘सर्वेषु सज्जनत्वम् एव द्रष्टव्यम् । यदि तत् न दृश्येत तर्हि मन्तव्यं यत् परिस्थितेः सहवासस्य वा कारणतः तेषु तत् न दृश्यते इति । मानवः नाम सज्जनत्वदुष्टत्वयोः मिश्रणम् । \]

अहं मम पत्न्या सह विशाखपत्तने ट्रेन्यानम् आरूढवान्, राजमण्ड्रीनगरे प्रचलतः मित्रस्य पुत्र्याः विवाहे उपस्थातुम् इच्छन् ।

प्रातःकालीनं वातावरणं नीरसताजनकम् आसीत् । यानस्य गतिः अपि नीरसतां वर्धयति स्म ।

‘तुणी’नामके स्थानके मया चषकद्वयमिता काफी क्रीता । एकं चषकं पत्न्यै दत्त्वा मदीयां काफीं सकृत् चूषित्वा मया काफीविक्रेता पृष्टः - ‘‘कियत् देयम् ?’’ इति ।

‘‘विंशतिः रूप्यकाणि’’ - तेन उक्तम् ।

मम धनकोषे द्विशतपञ्चशतादिरूप्यकपत्राणि एव आसन् । अतः अहं द्विशतरूप्यकपत्रं तस्मै दत्तवान् ।

‘‘किं परीवर्तः नास्ति ?’’ इति पृच्छन् सः काफीपात्रं भूमौ निधाय परीवर्तान्वेषणाय कोषान् अस्पृशत् । यावत् तेन परीवर्तसङ्ग्रहाय प्रयासः क्रियमाणः आसीत् तावता यानं ततः प्रातिष्ठत एव ।

मम प्रकोष्ठिका तु यन्त्रात् अनन्तरमेव आसीत् इत्यतः तेन काफीविक्रयिकेण परीवर्तदानाय कृतः धावनप्रयासः व्यर्थतां गतः ।

परीवर्तः स्वसमीपे अस्ति उत न इति अपरिशील्य एव काफी क्रीता यत् तदर्थं मया आत्मा भृशं निन्दितः ।

‘‘अहो, मूर्खता भवतः !! आदौ परीवर्तं प्राप्य ननु भवता द्विशतरूप्यकपत्रं तस्मै दातव्यम् आसीत् ? वयसः अनुभवस्य च को लाभः ?’’ - मम पत्नी प्राप्तस्य अवसरस्य उपयोगं चिन्तयन्ती माम् अनिन्दत् ।

मया आत्मसमर्थनाय उक्तम् - ‘‘ततः परीवर्तस्य प्राप्तेः अनन्तरं मम रूप्यकपत्रदानात् पूर्वं यदि यानं निर्गतं स्यात् तर्हि तस्य हानिः अभविष्यत् ननु ?’’

‘‘का हानिः भवेत् तस्य ? आ प्रातः सायङ्कालान्तं सः भवादृशैः दशाधिकैः जनैः सह व्यवहारं कुर्यात् एव । दिनान्ते तेन लाभः एव प्राप्येत, न तु हानिः ।...’’ - मम पत्नी सोत्साहम् उक्तवती ।

‘‘सः वराकः किं वा कुर्यात् ? परीवर्तदानात् पूर्वमेव यानं प्रस्थितं चेत्...’’ - मया सानुकम्पम् उक्तम् ।

तस्य विक्रयिकस्य समर्थनम् अनिच्छन्ती मम अर्धाङ्गिनी अवदत् - ‘‘अलम् अनुकम्पदर्शनेन । भवादृशाः अविवेकिनः यदि त्रिचतुराः प्राप्येरन् तर्हि प्रभूतमेव धनं सम्पादितं भवेत् तेन ।’’

मया प्रतिस्पन्दरूपेण किमपि न उक्तम् । अन्ते उपसंहाररूपेण सा अवदत् - ‘‘यथा भवान् तथा सः काफीविक्रेता अपि भवेत् इति अपेक्षा न युज्यते ।..’’

सर्वे सहयात्रिकाः आवयोः एव दत्तावधानाः आसन् ।

यानस्य गमनवेगः अवर्धत । अग्रिमम् ‘अल्नावर’-स्थानकम् अपि प्राप्तम् । ‘इतः परं परीवर्तस्य प्राप्तिः न सम्भवेत्’ इति निश्चित्य अहं तं विचारं मनस्तः अपनीतवान् ।

मया सर्वेषु सज्जनत्वं दृश्यते इत्यतः एव अहं वञ्चितः भवामि बहुधा इति मम पत्न्याः चिन्तनम् । अन्येषां व्यवहारे दोषदर्शनं निन्दनं च मम पत्न्याः स्वभावः । अयं स्वभावः परिवर्तनीयः त्वया इति ताम् अहं बहुधा बोधयामि स्म । ‘सर्वेषु सज्जनत्वम् एव द्रष्टव्यम् । यदि तत् न दृश्येत तर्हि मन्तव्यं यत् परिस्थितेः सहवासस्य वा कारणतः तेषु तत् न दृश्यते इति । मानवः नाम सज्जनत्वदुष्टत्वयोः मिश्रणम् । वयं परिस्थित्यनुगुणं यादृशं तत्त्वं चिनुयाम तादृशाः भवेम’ इति अहं भावयामि ।

‘मम चिन्तनम् अयुक्तम्’ इति निरूपयितुं बहुषु प्रसङ्गेषु मम पत्नी प्रयासं यद्यपि कृतवती तथापि मम निर्णयः तु अचलः एव आसीत् । ‘विश्वासः एव धर्मस्य चतुर्थः पादः । तम् अवलम्ब्य एव धर्मः तिष्ठति लोके’ इत्यत्र मम विश्वासः ।

पत्न्याः असन्तोषं निवारयितुं मया उक्तम् - ‘‘अलं विषादेन । ते तु निर्धनाः । अस्मद्धनेन किं ते प्रासादं निर्मातुम् अर्हेयुः ? विस्मर सर्वम् ।..’’

तया प्रतिवचनं किमपि न उक्तम् । तस्याः नीरसप्रतिस्पन्दकारणतः मया अपि तूष्णीं स्थितम् ।

प्रकोष्ठिका प्रयाणिकैः पूर्णा आसीत् । बहवः उपवेशनाय स्थलम् अप्राप्य स्थितवन्तः आसन् । मया वातायनात् कृषिक्षेत्रे दृष्टिः प्रसारिता ।

सहयात्रिकाः स्वस्य स्वस्य दृष्टेः अनुगुणं मां पश्यन्तः आसन् । केचन मां मूर्खं भावयन्तः आसन् । पुनः केचन करुणापूर्णां दृष्टि मयि प्रसारितवन्तः । केचन प्रवृत्तस्य सर्वस्य कारणतः मनोरञ्जनसुखम् अनुभवन्तः आसन् । अन्ये केचन अग्रे किं प्रवर्तेत इति ज्ञाने कुतूहलिनः आसन् ।

यानं पीतपुरं यावत् प्राप्नोत् तावता प्रसङ्गस्य विषये जनानां कुतूहलं न्यूनं जातम् आसीत् । अहम् अपि पुस्तकपठने मग्नः ।

अत्रान्तरे मम पार्श्वे कश्चन प्रश्नः श्रुतः - ‘‘श्रीमन् ! भवान् एव ननु तुणीनामके स्थानके काफीद्वयं क्रीत्वा द्विशतरूप्यकपत्रं दत्तवान् ?’’ इति ।

मया ध्वनेः दिशि दृष्टिः प्रसारिता । तत्र आसीत् पञ्चदशवर्षदेशीयः कश्चन तरुणः । यस्मात् मया काफीद्वयं क्रीतं स तु मध्यवयस्कः इति अहं स्मरामि स्म । अतः मया उक्तम् - ‘‘आं मित्र ! मया काफीद्वयस्य दात्रे द्विशतरूप्यकपत्रं यावत् दत्तं तावता स्थानकात् ट्रेनयानं निर्गतम् इति तु सत्यम् । किन्तु भवत्तः तु मया किमपि न क्रीतम् ।..’’

‘‘आर्य ! तुणीस्थानके भवता एव ननु काफीद्वयं क्रीतम् ?..’’

‘‘आम् । तदेव विवृतं ननु मया ? यदि मम वचने सन्देहः स्यात् तर्हि एते सहयात्रिकाः प्रष्टुं शक्याः ।...’’

‘‘न भवतः वचने सन्देहः मम । विषयं दृढीकर्तुं द्वितीयवारं प्रश्नः कृतः मया ।...’’ इति वदन् सः मह्यं दानाय कोषात् 180 रूप्यकाणि निष्कास्य मम पुरतः गृहीतवान् ।

‘‘भवान् कः ?’’ - मया कुतूहलेन पृष्टम् ।

‘‘अहं तस्य काफीविक्रेतुः पुत्रः श्रीमन् !’’ - सः तरुणः अवदत् ।

अहं तस्य मुखम् आश्चर्येण अपश्यम् । एतत् अवगतवान् सः अवदत् - ‘‘श्रीमन् ! प्रतिदिनं तुणीस्थानके एतादृश्यः द्वित्राः घटनाः सम्भवन्ति । यतः तत्र यानं तिष्ठति अत्यल्पकालम् एव । बहवः यात्रिकाः अधिकमूल्यकं धनपत्रं दत्त्वा परीवर्तस्य प्रतिप्राप्तौ अशक्नुवन्तः परितपन्ति । अतः एव प्रतिदिनम् अहं यानम् आरुह्य तिष्ठामि । यस्मै परिवर्तः प्रत्यर्पणीयः स्यात् तस्य आसनसङ्ख्याप्रकोष्ठिकादिकं मां सूचयति मम पिता । अहं तदानुगुण्येन सम्बद्धाय परीवर्तं दत्त्वा अग्रिमे स्थानके अवतीर्य अन्येन ट्रेन्यानेन तुणीनगरं प्राप्स्यामि । एतादृशव्यवहारस्य निर्वर्तनाय पित्रा किञ्चित् धनं मह्यं दत्तम् अस्ति ।..’’

महत् आश्चर्यम् अनुभवन् एव अहं तं तरुणं पृष्टवान् - ‘‘किं भवान् अध्ययनरतः ?’’

‘‘आम् । दशमकक्ष्यायां पठामि । अहं प्रातः पितुः कार्ये साहाय्यं करोमि । मम अग्रजः अपराह्णे पितुः साहाय्यं करोति’’ - तेन तरुणेन उक्तम् ।

एतस्य श्रवणात् अभासत यत् अस्य पित्रा सह मया सम्भाषणीयम् इति । अतः अहं तस्मात् तरुणात् तदीयस्य पितुः दूरवाणीसङ्ख्यां स्वीकृत्य सम्पर्कं संसाध्य अवदम् - ‘‘आर्य ! भवतः पुत्रेण मह्यं परीवर्तः यथायोग्यं दत्तः । भवतः प्रयत्नाय धन्यवादम् अर्पयितुं मया भवते दूरवाणी कृता । भवान् स्वपुत्रान् विद्यावतः कुर्वन् तेषु परिशुद्धतादीनि मूल्यानि अपि यत् आरोपितवान् ततः अहं नितरां सन्तुष्टः अस्मि । साधुवादार्हः भवान् ।...’’

‘‘महोदय ! नितराम् अनुगृहीतोऽस्मि । साधुवादकथनाय भवान् मह्यं दूरवाणीं यत् कृतवान् ततः अहम् आत्मानं धन्यं मन्ये । मया पञ्चमकक्ष्यान्तमेव पठितम् । मम अध्ययनकाले कक्ष्यासु अध्यापकाः नीतिशास्त्रसद्व्यवहारसम्बद्धाः कथाः श्रावयन्ति स्म । पाठ्यपुस्तकेषु अपि ऐक्य-परिशुद्धता-सदाचारपोषकाः एव पाठाः भवन्ति स्म । अतः सदसद्विवेकः ग्राह्याग्राह्यविवेकः च अस्मासु वर्धते स्म । तानि तत्त्वानि एव निष्कपटजीवनयापने मां प्रैरयन् ।’’...

तस्य कथनं मयि आश्चर्यम् अजनयत्, चिन्तनतरङ्गान् उदपादयत् च । सः स्वकथनम् अन्ववर्तयत् - ‘‘किन्तु विषादस्य विषयः नाम अद्यत्वे तानि मूल्यानि न बोध्यन्ते कक्ष्यासु इति । अद्यत्वे यत् बोध्यते तत् बालेभ्यः दीयमानः सोपस्कराहारः इव । मौल्यवर्धकः न सः । बालाः गृहे पाठ्यपुस्तकं यत् पठन्ति तस्य श्रवणात् मया अवगतं यत् अद्यतनीनः पाठ्यक्रमः नैतिकमौल्यवर्धकः नास्ति इति । यानि गीतानि पाठ्यपुस्तके भवन्ति तानि अपि तादृशानि एव । न क्वापि दृश्यन्ते मानवीयमूल्यानि । अतः एव अहं मम पुत्रौ एतादृशे उत्तमजीवनपोषके कार्ये नियोजयामि ।...’’

तस्य विषये मम आदरः अवर्धत । अतः तत्पुत्रस्य स्कन्धस्य उपरि प्रीत्या हस्तं स्थापितवान् अहम् ।

मम मुखे दृश्यमानं सन्तृप्तिभावं दृष्ट्वा मम पत्नी मां साकूतम् अपश्यत् । मम मुखे दृश्यमाना सन्तृप्तिः धनं प्रतिप्राप्तम् इत्यतः न इति सा जानाति स्म ।

भागवते यत् कथितं तत् मया श्रुतम् । तत्र उच्यते - धर्मस्य चत्वारः पादाः - तपः, पवित्रता, दया, सत्यं चेति । सत्ययुगे धर्मः चतुर्भिः पादैः तिष्ठति स्म । तन्नाम ते चत्वारः अपि पादाः सुदृढाः आसन् । अग्रिमेषु युगेषु एकैकः पादः विलुप्तः जातः । कलियुगे धर्मः एकेन एव पादेन तिष्ठति । सत्यविश्वासादयः एव अस्मिन् युगे धर्मस्य आधाराः ।

‘युगेऽस्मिन् अपि सत्यसदाचारादयः तिष्ठन्ति’ इत्येतत् ज्ञापयति स्म तस्य काफीविक्रेतुः व्यवहारः ।

मत्प्रकोष्ठिकातः निर्गच्छन्तं तं किशोरं पश्यन् अहं तस्य पितरं मनसा अभिनन्दितवान् ।
