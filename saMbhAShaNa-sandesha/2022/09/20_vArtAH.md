+++
title = "20 वार्ताः"

+++
**वार्ताः**

**म.पा.सं.वै.विश्वविद्यालये राष्ट्रिया शोधसङ्गोष्ठी **

उज्जयिनीस्थे महर्षिपाणिनिसंस्कृतवैदिकविश्वविद्यालये गुरुपर्वणि १२.७.२२ दिनाङ्के ‘गुरुशिष्यपरम्परायाः प्रासङ्गिकता’ इति विषयम् आधारीकृत्य विश्वविद्यालयस्य शिक्षाशास्त्रविभागः, त्रिवेणीकलापुरातत्त्वसंग्रहालयः इत्यनयोः संयुक्ततत्वावधाने एकदिवसीया राष्ट्रियाशोधसङ्गोष्ठी आयोजिता । कार्यक्रमस्य अध्यक्षता विश्वविद्यालयस्य कुलपतिना विजयकुमारमेननवर्येण निरूढा । सारस्वतातिथिरूपेण आचार्यः रविशङ्करमेननः, मुख्यातिथिरूपेण आचार्यः चाँदकिरणसलूजः च उपस्थितौ आस्ताम् । स्वागतं त्रिवेणीसंग्रहालयस्य प्रबन्धिकया डॉ. भावनाव्यासया कृतम् । प्रास्ताविकं भाषणं सङ्गोष्ठीसंयोजकेन डॉ. शुभमशर्मणा प्रस्तुतम् । सङ्गोष्ठ्यां मुख्यवक्तृरूपेण आचार्यः बालकृष्णशर्मा (कुलपतिचरः, विक्रमविश्वविद्यालयस्य), डॉ. शैलेन्द्रकुमारशर्मा, (कुलानुशासकः विक्रमविश्वविद्यालयस्य) च उपस्थितौ आस्ताम् । कार्यक्रमस्य सञ्चालनं डॉ. शैलेन्द्रकुमारपाण्डेयेन कृतम् । धन्यवादसमर्पणं डॉ. तुलसीदासपरौहेन कृतम् । सायङ्काले सुश्री सूर्यागायत्री इत्यस्याः, विश्वविद्यालयस्य छात्राणां च सांस्कृतिकप्रस्तुतयः सञ्जाताः । अवसरेऽस्मिन् विश्वविद्यालयस्य कुलसचिवः डॉ. दिलीपसोनी, सर्वे विभागाध्यक्षाः, प्राध्यापकाः, छात्राः, सामाजिकाश्च उपस्थिताः आसन् ।

उज्जयिनीस्थमहर्षिपाणिनिसंस्कृतवैदिकविश्वविद्यालये, राष्ट्रियमूल्याङ्कनप्रत्यायनपरिषदः (NAAC) सज्जतायाः शुभारम्भः २१.७.२२ तमे दिनाङ्के सञ्जातः । मुख्यवक्तृरूपेण डॉ. कल्पनासिंह सज्जताविषये बहुविस्तरेण गोष्ठीं सम्बोधितवती । कुलपतिः आचार्यः विजयकुमारमहोदयः अध्यक्षरूपेण गोष्ठ्याम् उपस्थितः आसीत् । अतिथीनां स्वागतं योगाविभागाध्यक्षेण डॉ. उपेन्द्रभार्गवमहोदयेन कृतम् । कार्यक्रमस्य सञ्चालनं विश्वविद्यालयस्य NAAC समन्वयकेन डॉ. सङ्कल्पमिश्रेण, धन्यवादसमर्पणं कुलसचिवेन डॉ. दिलीपसोनिना च विहितम् ।

मङ्गलूरुनगरे शिबिरस्य समारोपौ

मङ्गलूरुनगरस्य श्री विठोबारुकुमाईदेवालये चालितस्य सम्भाषणशिबिरस्य समारोपः २३.७.२२ तमे दिनाङ्के सम्पन्नः । शारदाविद्यानिकेतनस्य संस्कृतशिक्षिका श्रीमती शीलाशङ्करीमहाभागा समारम्भे मुख्यवक्त्री आसीत् । मङ्गलूरुनगरस्य प्रसिद्धः लेखापालः रामकृष्णप्रभुमहोदयः, देवालयस्य न्यासी श्री हनुमन्तकामतमहोदयः च विशिष्टाभ्यागतरूपेण आगतौ आस्ताम् । प्रान्तसहसम्पर्कप्रमुखः मङ्गलूरुविभागसंयोजकः श्री के.वि.सत्यनारायणमहोदयः समारम्भे अध्यक्षः आसीत् । सन्ध्याकामतभगिन्या चालिते शिबिरेऽस्मिन् ३५ शिक्षार्थिनः भागं स्वीकृतवन्तः ।

मङ्गलूरुनगरे बिजय्प्रदेशे श्री रामकृष्णभजनमन्दिरे चालितस्य शिबिरस्य समारोपः ३१.७.२२ तमे दिनाङ्के सम्पन्नः । मङ्गलूरुमहानगराध्यक्षः श्री एम्. आर्.वासुदेवमहोदयः समारम्भे अध्यक्षः आसीत् । शक्तिपदवीपूर्वमहाविद्यालयस्य संस्कृतप्राध्यापकः श्री रविशङ्करहेगडेमहोदयः मुख्यवक्ता आसीत् । मङ्गलूरुमहानगरपालिकायाः पूर्वतनमहापौरः श्री दिवाकरमहोदयः, मन्दिरस्य कार्यदर्शी श्री सुजितकुमारमहोदयः च विशिष्टाभ्यागतौ आस्ताम् । शिबिरमिदं चालितम् आसीत् निवेदिताराव्भगिन्या । शिबिरेऽस्मिन् १७ शिक्षार्थिनः भागं स्वीकृतवन्तः ।

बळ्ळारिनगरे शिबिरस्य उद्घाटनम्

३१.७.२२ दिनाङ्के बळ्ळारिनगरे अव्वम्बाविसीतारामसनातनगुरुकुले आरब्धम् । कार्यक्रमय आदौ अध्यक्षादिभिः दीपज्वालनं कृतम् । अध्यक्षः आसीत् श्री नेतिसीतारामय्यसिद्धान्ती । अतिथी आस्तां शम्भुलिङ्गनगौडः, द्यामप्पदेसाई च । अतिथ्यादयः संस्कृतस्य महत्त्वम् उक्तवन्तः । संयोजकः संस्कृतभारतीपरिचयं विविधायामान् च विवृतवान् । श्रीमती चन्नम्मा अस्य कार्यक्रमस्य निर्वहणं कृतवती । शिबिरे पञ्चदश शिबिरार्थिनः भागम् अवहन् ।

पश्चिममहाराष्ट्रप्रान्ते सम्भाषणवर्गाभियानम्

पश्चिममहाराष्ट्रप्रान्ते जुलैमासस्य २० दिनाङ्कतः ३१ दिनाङ्कपर्यन्तं सद्यस्कमाध्यमेन सम्भाषणवर्गाभियानं सुसम्पन्नम् । अस्मिन् अभियाने ३४ वर्गेषु ८०० वर्गार्थिनः भागं स्वीकृतवन्तः, ६२ वर्गचालकाः पाठितवन्तः च । पञ्चसु विभिन्नेषु समयेषु वर्गाः चालिताः । ३० तमे दिनाङ्के वर्गशः समारोपकार्यक्रमाः आयोजिताः आसन् । ३१ तमे दिनाङ्के प्रवृत्ते सर्वेषां वर्गाणां सामूहिकप्रकटसमारोपकार्यक्रमे मुख्यवक्तृरूपेण उपस्थितः आसीत् अ.भा.सङ्घटनमन्त्री श्री दिनेशकामतः । मुख्यातिथिः आसीत् महाराष्ट्रराज्यस्य राज्यपालः महामनाः श्री भगतसिंहकोश्यारिमहोदयः । ‘संस्कृतभाषायां मातरि इव प्रेम श्रद्धा च भवतु’ इति महोदयः ज्ञापितवान् ।

कासरगोडुजनपदे गुरुपूजाकार्यक्रमौ

कासरगोडुजनपदे मव्वारप्रदेशे कृष्णमूर्तेः गृहे गुरुपूर्णिमायाः अङ्गत्वेन जुलैमासस्य २७ तमे दिनाङ्के गुरुपूजाकार्यक्रमः अभवत् । कार्यक्रमे निवृत्तस्य ज्येष्ठाध्यापकस्य पूजा कृता । कार्यक्रमे श्रीमान् गणपतिप्रसादः मुख्यातिथिः आसीत् । श्रीमान् मञ्जुनाथ-उडुपः स्वागतं, सन्ध्याकेदिलाय वन्दनार्पणं च कृतवन्तौ । ग्रामसदस्याः कार्यक्रमम् आयोजितवन्तः । कार्यक्रमे ४५ जनाः भागं गृहीतवन्तः ।

एडनीरुमठे श्री सच्चिदानन्दभारतीस्वामिनः उपस्थितौ जुलैमासस्य १३ दिनाङ्के गुरुपूर्णिमाकार्यक्रमः प्राचलत् । कार्यक्रमे निवृत्तस्य ज्येष्ठाध्यापकस्य पूजा आसीत् । श्रीमान् वेङ्कटेश-उलुवानः उद्घाटनं कृतवान् । श्रीमान् मञ्जुनाथ-उडुपः स्वागतं, श्रीमती सन्ध्याकेदिलाय वन्दनार्पणं च कृतवन्तौ । एडनीरुविद्यालयस्य संस्कृताध्यापकस्य नेतृत्वे छात्राः कार्यक्रमं कृतवन्तः । ५० जनाः कार्यक्रमे भागं गृहीतवन्तः ।

शिमलाजनपदे संस्कृतसप्ताहस्य शुभारम्भः

हिमाचलप्रदेशस्य शिमलाजनपदे राजकीयसंस्कृतमहाविद्यालये फागल्यां संस्कृतसप्ताहस्य शुभारम्भकार्यक्रमः अभवत् । कार्यक्रमे महाविद्यालयस्य पूर्वप्राचार्यः डा. बंसीलालवर्यः मुख्यातिथिरूपेण उपस्थितः आसीत् । महाविद्यालयस्य प्राध्यापकः डा.ओङ्कारचन्दः सारस्वतातिथिरूपेण उपस्थितः आसीत् । कार्यक्रमः अयं महाविद्यालयस्य प्राचार्यस्य डा.मुकेशशर्ममहोदयस्य आध्यक्ष्ये सुसम्पन्नः । महाविद्यालयस्य छात्रैः विविधाः कार्यक्रमाः प्रस्तुताः । कार्यक्रमे अस्मिन् महाविद्यालयस्य सर्वे अपि प्राध्यापकाः छात्राः च उपस्थिताः आसन् ।

सिक्किमप्रदेशे संस्कृतसप्ताहपालनम्

अगस्ट्मासस्य द्वितीयदिनाङ्कात् आरभ्य ११ दिनाङ्कं यावत् सर्वकारीयसंस्कृतमहाविद्यालये संस्कृतशिबिरं प्रचलितम् । उत्तरबङ्गप्रान्तस्य पङ्कजघोषः पवनकुमारपाण्डेयः च शिबिरे प्रशिक्षकरूपेण उपस्थितौ आस्ताम् । तत्र ६० शिक्षार्थिनः भागम् अवहन् । तस्मिन् मध्ये मध्ये गीतानि अपि शिक्षितानि । निबन्धलेखनप्रतियोगिता चित्रकला-प्रतियोगिता चापि आसीत् । प्रतियोगितासु ये प्रथमं द्वितीयं तृतीयं च स्थानं प्राप्तवन्तः तेभ्यः विभिन्नाः पुरस्काराः
प्रदत्ताः । सिक्किमजनपदसंयोजकः डॉ. प्रदीपशर्मा लुईटेलः शिबिरं प्राप्य छात्राणाम् उत्साहम् अवर्धयत् । शिबिरस्य अन्तिमे दिने महाविद्यालयस्य शिक्षाविभागीयाः विविधपदाधिकारिणः समागताः । तत्र संस्कृतस्य वैशिष्ट्यं कीदृशं, केन्द्रीयशिक्षाबोडर्मध्ये कथं संस्कृतस्य प्रवेशः स्यात्, सिक्किमप्रदेशे कथं संस्कृतपरिषदः स्थापना भवेत् इत्यादीन् विषयान् अधिकृत्य चर्चा जाता । तदनन्तरम् अगस्ट्मासस्य १२ दिनाङ्के महाविद्यालये श्रावणीपर्व समुद्दिश्य स्नानं सप्तर्षिपूजनं च विहितम् । सिक्किमप्रदेशस्य गेजिङ्गजनपदे श्री पूर्णकुमारनेपालस्य प्राचार्यत्वे बर्मेकपाठशालायां श्री पुष्पकुमारनेपालस्य आध्यक्ष्ये गुरुकुले श्रावणीपर्व भव्यरूपेण परिपालिता । पाक्योङ्गजनपदे लिङ्केठेकाबुङ्-संस्कृतपाठशालायामपि श्रीलक्ष्मीप्रसादशर्मणः प्राचार्यत्वे निबन्धलेखन-गीतगान-श्लोकपाठादयः विविधकार्यक्रमाः समायोजिताः । आहोसंस्कृतपाठशालायाम् अपि संस्कृत-दिवसः श्रावणपूर्णिमापर्व च भव्यरूपेण परिपालितौ । सिक्किमराज्यस्य विविधक्षेत्रेषु स्वसामर्थ्यानुसारं नैके कार्यक्रमाः समायोजिताः ।

मण्डीनगरे सम्भाषणशिबिरस्य शुभारम्भः

१.८.२२ दिनाङ्के हिमाचलप्रदेशस्य मण्डीनगरे सरदार-पटेलविश्वविद्यालयस्य वल्लभराजकीयमहाविद्यालस्य च संस्कृतविभागयोः संयुक्ततत्त्वावधाने दशदिवसीयसंस्कृतसम्भाषणशिबिरस्य शुभारम्भः अभूत् । शुभारम्भावसरे मुख्यातिथिरूपेण विश्वविद्यालयस्य कुलपतिः प्रा.देवदत्तशर्ममहोदयः, विशिष्टातिथिरूपेण महाविद्यालयस्य प्राचार्यः डा.वाई.पी.शर्ममहोदयः च उपस्थितौ आस्ताम् । अवसरे अस्मिन् डा.राजेशशर्मा, सीमाबावा, निशावैद्या, पूनममहोदया, शिशुबाला ज्योतिः, डा.बन्दनाधाण्टा, डा. सुमनभारद्वाजः, बन्दनाचौहानः, विश्वविद्यालयस्य सर्वे प्राध्यापकाः, डा.ज्ञानेश्वरः, श्री केवलः चापि उपस्थिताः आसन् । कार्यक्रमे शिबिरार्थिरूपेण ८० छात्राः भागं गृह्णन्तः सन्ति । शिबिरशिक्षकः अस्ति श्री धीरजकुमारः ।

चिक्कबल्लापुरे सर्वकारीयचिकित्सालये संस्कृतदिनम्

१२.८.२२ दिनाङ्के कर्णाटके चिक्कबल्लापुरे सर्वकारीयचिकित्सालये संस्कृतदिनम् आचरितम् । अस्य चिकित्सालयस्य डीन्पदस्थेन कर्णाटकसंस्कृतविश्वविद्यालयस्य प्रशासिपरिषदः सदस्येन च डा.सिद्दिकमहोदयेन उद्घाटनं कृतम् । कार्यक्रमे वैद्याधिकारी डा. रमेशः, जनपदस्य शिक्षणप्रमुखः डा.महाबलरावः, अन्ये वैद्याः, प्यारामेडिकल्छात्राः च उपस्थिताः आसन् । ‘जीवने उत्तममार्गम् अनुसृत्य अन्येषां प्रेरणादायित्वं प्राप्तुं संस्कृताध्ययनम् अनिवार्यम्’ इति डा.सिद्दिकमहोदयः अध्यक्षभाषणे उक्तवान् । सं.भा.तुमकूरुविभागसंयोजकः श्री तिम्मण्णभट्टः प्रास्ताविकं स्वागतं च कृतवान् । बालचिकित्साविशेषज्ञः डा. रविकुमारः धन्यवादं समर्पितवान् । डा. दोरेस्वामिमहोदयः आयोजनं कृत्वा कार्यक्रमं निरूढवान् । कार्यक्रमे शताधिकाः जनाः उपस्थिताः आसन् ।

पिम्प्रीपुणेनगरे आन्ताराष्ट्रीयसंस्कृतदिनम्

महाराष्ट्रराज्ये पिम्प्रीपुणेनगरे स्थितया गुरुकुलसंस्कृत-एकेडेमी इत्यनया संस्थया अन्ताराष्ट्रीयसंस्कृतदिनं (११, आगस्ट्) महता उत्साहेन आचरितम् । गुरुदेवस्य श्रीमतः पद्मनाभन्कृष्णदासवर्यस्य आशीर्वादेन, अध्यापकस्य अजितमेननवर्यस्य पाठनेन च आरब्धा इयं संस्था निःशुल्कं संस्कृतभाषां पाठयति । संस्कृतदिनोत्सवे छात्रैः श्लोकगान-कथाकथनलघुनाटिकाप्रदर्शनभाषणादयः विविधाः कार्यक्रमाः प्रस्तुताः । छात्रैः ‘कथाप्रसङ्ग’नामकः केरलराज्यस्य सुप्रसिद्धः अभिनयसङ्गीतादियुक्तः कलाविशेषः संस्कृतेन कृतः ।

अक्षरभवने सम्भाषणशिबिरम्

जुलैमासस्य १२ दिनाङ्कतः २१ दिनाङ्कपर्यन्तं बेङ्गलूरुनगरे अक्षरभवने सम्भाषणशिबिरं प्राचलत् । शिबिरेऽस्मिन् ११ शिक्षार्थिनः भागम् अवहन् । समारोपकार्यक्रमे भगिनी श्रीमती उपस्थाय अग्रिमशिक्षणाय शिक्षार्थिनः उद्बोधितवती । भगिनी हिमा शिबिरमेतत् अचालयत् ।

अक्षरभवने संस्कृतदिनोत्सवः

बेङ्गलूरुनगरे अक्षरभवने संस्कृतसप्ताहस्य अङ्गतया अगस्ट्मासस्य १२ दिनाङ्के श्रीकृष्णसंस्कृतबालकेन्द्रस्य परतया संस्कृतदिनोत्सवः आचरितः । अस्मिन् कार्यक्रमे अ.भा.मन्त्री श्री सत्यनारायणः उपस्थाय हितवचनानि अवदत् । अस्मिन् कार्यक्रमे बालकेन्द्रस्य शिक्षिकाः, पोषकमेलनस्य मातरः च सांस्कृतिककार्यक्रमान् प्रदर्शित-वत्यः । द्विशताधिकाः बालकेन्द्रस्य पोषकाः, बालाः च कार्यक्रमे उपस्थिताः आसन् ।

संस्कृतसप्ताहम् उपलक्ष्य १३ दिनाङ्के बेङ्गलूरुनगरे अक्षरभवने संस्कृतभारत्याः पत्राचारसंस्कृतविभागस्य परतया ‘काव्यास्वादनविधानम्’ इति कश्चन उपन्यासकार्यक्रमः आयोजितः आसीत् । कार्यक्रमेऽस्मिन् मुख्यवक्तृरूपेण प्रेक्षाप्रतिष्ठानस्य सम्पादकः श्री बि.एन्. शशिकिरणः, अध्यक्षरूपेण केन्द्रीयविद्यालयस्य निवृत्तप्राध्यापकः श्री सूर्यनारायणजोयिसः च उपस्थितौ आस्ताम् । वक्त्रा शशिकिरणवर्येण काव्यं कथं पठनीयम्, कथं तस्य रसास्वादः करणीयः इत्यादिषु विषयेषु सङ्क्षिप्ततया, सुन्दरतया, सरलया शैल्या प्रतिपादितम् । ६५ श्रोतारः कार्यक्रमे उपस्थिताः आसन् । शतावधानी रा.गणेशवर्यः अपि कार्यक्रमे उपस्थितः आसीत् । तस्मिन्नेव दिने सायं षड्वादनतः संस्कृतभारत्याः शङ्करपुरभागस्य परतया विदुषा रङ्गनाथशर्मणा विरचितम् ‘एकचक्र’नाटकम् आधारीकृत्य तेन एव नाम्ना श्री सुचेन्द्रप्रसादवर्यस्य निर्देशनेन निर्मितस्य ‘एकचक्रम्’ इति चलनचित्रस्य प्रदर्शनम् अपि आसीत् । शङ्करपुरभागस्य संयोजकेन आनन्दमहोदयेन अयं कार्यक्रमः आयोजितः ।

उ.प्र.संस्कृतसंस्थानस्य संस्कृतसप्ताहाचरणम्

स्वातन्त्र्यामृतमहोत्सवं संस्कृतसप्ताहं च आलक्ष्य लखनऊस्थेन उत्तरप्रदेशसंस्कृतसंस्थानेन अगस्ट्मासस्य १४ दिनाङ्के गीतगानश्लोकोच्चारणप्रतियोगिता आयोजिता । नूतनविष्णु रेग्मी अस्य सञ्चालकः आसीत् । आनलैन्-माध्यमेन समनुष्ठिते कार्यक्रमे प्रायः ३० जनाः समुपस्थिताः । प्रतियोगितयोः भागं गृहीतवद्भ्यः प्रथमादिपारितोषिकाणि वितीर्णानि ।

शङ्करपुरभागे सम्भाषणशिबिरम्

बेङ्गलूरुनगरे शङ्करपुरभागे मल्लिकार्जुनदेवालये जुलैमासस्य १३ दिनाङ्कतः २४ दिनाङ्कपर्यन्तं सम्भाषणशिबिरं प्राचलत् । अस्य समारोपसमारम्भे विद्वान् श्री गणपतिशास्त्रिवर्यः, भूतपूर्वपुरसभाध्यक्षः श्री सत्यनारायणकट्टेवर्यः, मल्लिकार्जुनदेवालयस्य प्रधानार्चकः श्री मल्लिकार्जुनशास्त्री च उपस्थिताः आसन् । कुमारी श्रावणी प्रार्थनां गीतवती । श्री महेशकुमारमहोदयः कार्यक्रमस्य निर्वहणम् अकरोत् । सुमन्तप्रामाणिकः शिबिरमेतत् अचालयत् । शिबिरेऽस्मिन् ११ शिक्षार्थिनः भागम् अवहन् ।

अक्षरभवने अमृतमहोत्सवस्य आचरणम्

अमृतमहोत्सवाभिधस्य पञ्चसप्ततितमस्य स्वातन्त्र्योत्सवस्य अङ्गतया अक्षरभवने ध्वजारोहणकार्यक्रमः आयोजितः (अगस्ट् १५) आसीत् । सम्भाषणसन्देशस्य सम्पादकः श्री जनार्दनहेगडेमहोदयः, अ.भा.सहसङ्घटनमन्त्री श्री दत्तात्रेयवज्रळ्ळिमहोदयः च ध्वजारोहणं कृतवन्तौ । अक्षरपरिवारजनाः, अक्षरं परितः विद्यमानाः अन्ये सार्वजनिकाः च कार्यक्रमे भागम् अवहन् । अ.भा.मन्त्रिणा श्री सत्यनारायणमहोदयेन राष्ट्रभक्तिप्रेरकवचनानि उक्तानि । अ.भा.वि.परिषदः विस्तारकः श्री गगनः कार्यक्रमस्य आयोजनम् अकरोत् ।

**अमेरिकवार्ताः**

अमेरिकायां युवचेतनावर्गः

जून्मासस्य एकादशात् अगस्ट्मासस्य षष्ठपर्यन्तम् अष्टसप्ताहात्मकः युवचेतनावर्गः अमेरिकादेशीयेन युवगणेन आयोजितः । प्रतिसप्ताहं मङ्गलवासरे संस्कृतवर्गः, बुधवासरे अतिथिभाषणं, शनिवासरे नेतृत्वविषये वर्गश्च भवन्ति स्म । संस्कृतभारत्याः सभापतिः, प्रबन्धकशास्त्रे तज्ञश्च डा.प्रसादकैपवर्यः नेतृत्वविषयं पाठितवान् । कालर्क्लेमेन्स्, कार्तिकनारायणश्च संस्कृतवर्गं चालितवन्तौ । जयराम-सुदर्शन-वेङ्कटेशमूर्ति-रघुरामभट्-सुहास-गिरिधरदीपादयः योग-सेवा-वास्तविकेतिहास-आयुर्वेद-चित्रकाव्य-हिन्दुविरोध-संस्कृत-कार्यादीन् विविधान् विषयान् अधिकृत्य विश्लेषणात्मकानि भाषणानि कृतवन्तः । अन्तिमे बुधवासरे गूगल्-अनुवाद-व्यवस्थायां संस्कृतं संयोजितवन्तौ ऐसाक्-अङ्कुर-महोदयौ ‘सङ्गणकादिमाध्यमेषु संस्कृतस्य संयोजनम्’ इत्येतस्मिन् विषये चर्चां कारितवन्तौ । स्मिताभगिनी युवगणस्य कार्यकर्तॄणां साहाय्येन युवचेतनावर्गं सुष्ठु संयोजितवती । वर्गेऽस्मिन् सप्तदश युवानः सोत्साहं भागम् ऊढवन्तः ।

अमृतमहोत्सवस्य आचरणम्

अमृतमहोत्सवः इति निर्दिश्यमानं भारतस्वतन्त्रतायाः पञ्चसप्ततितमं वार्षिकोत्सवं निमित्तीकृत्य संस्कृतभारत्याः यु.एस्.ए.-केनडा-यु.के.दीशीयैः कार्यकर्तृभिः २०२१ तमवर्षस्य अगस्ट्मासात् आरभ्य अमृताभियानं क्रियते । तदङ्गतया बहुविधाः उपक्रमाः आरब्धाः, विभिन्नानि सङ्घटनात्मकानि कार्याणि आयोजितानि च । अमृताभियानस्य समाप्त्यर्थम् अगस्ट्सप्तमतः आरभ्य अष्टदिनात्मकः समारोपोत्सवः समायोजितः । समारोपोत्सवस्य प्रथमे दिने युवगणेन आयोजिते भाषणकार्यक्रमे ‘भारतीयस्वातन्त्र्यसङ्ग्रामे यूनां योगदानम्’ इत्येतं विषयम् अधिकृत्य सम्भाषणसन्देशस्य सहसम्पादकः श्रीमान् सचिनकठाळेमहोदयः उद्बोधितवान् । स्वातन्त्र्यप्राप्तियज्ञे स्वजीवनमेव आहुतिरूपेण समर्पितवतां केषाञ्चन अविज्ञातानां यूनां कथाः श्रावयन् विख्याताः वीराः केचन, अविज्ञाताः तु सहस्रशः इति सः विशदीकृतवान् । अट्लाण्टासंस्कृतकेन्द्रस्य कार्यकर्त्रा गणेशशिवराममहोदयेन संयोजिते समारोपोत्सवस्य द्वितीये दिने देशभक्तिगीतानां प्रस्तुतिः समभवत् । विभिन्नानां संस्कृतकेन्द्राणां कार्यकर्तारः कार्यक्रमेऽस्मिन् सोत्साहं विविधानि गीतानि गीतवन्तः । ‘वाक्यमालारचना’ इत्येषः कार्यक्रमः दूरस्थशिक्षणविभागेन तृतीये दिने आयोजितः आसीत् । विद्यारामनाथभगिनी अन्यकार्यकर्तॄणां सहयोगेन एतस्य कार्यक्रमस्य निर्वहणं कृतवती । उपशताः जनाः अत्र सन्तोषेण भागम् ऊढवन्तः । अमृताभियानस्य समारोपोत्सवस्य कार्यक्रमाणां दृश्यमुद्रणानि httpsः//tinyurl.com/amritabhiyanaplaylist इत्यत्र उपलभ्यन्ते ।
