+++
title = "01 प्रतिस्पन्दः"

+++
**प्रतिस्पन्दः**

**![](magazine_images/img-1661858222Coverpage.JPG)**अगस्ट्सञ्चिकायां सम्पादकः शिक्षणनीतिं राष्ट्रियतायाः महत्त्वं च सम्यक् प्रतिपादितवान् । मेकालेप्रणीतं शिक्षणक्रमम् अपसार्य राष्ट्रोन्नतिप्रतिपादकं चिन्तनम् अधुना अत्यन्तम् आवश्यकम् । ‘शिग्रोः वैशिष्ट्यम्’ इति लेखः उत्तमः । सस्यस्यास्य फलस्य पुष्पस्य पत्रस्य बीजस्य च उपयोगः भारते आ बहोः कालादेव दृश्यते । ‘दानचिन्तनम्’ इति लेखः समीचीनः । लेखे उक्ताः दातॄणां स्वीकर्तॄणां च गुणाः अधुना न्यूनाः जाताः । बहुषु कार्यक्रमेषु अनुपयुक्तानि वस्तूनि दानरूपेण दीयन्ते । अतः ‘...दानप्रत्याम्नायत्वेन किञ्चित् हिरण्यम्’ इति दातुं युज्यते । महानारायणोपनिषत् ‘दानं यज्ञानां वरूथं.... दानेन द्विषन्तो मित्रा भवन्ति । दाने सर्वं प्रतिष्ठितम् । तस्मात् दानं परमं वदन्ति’ इति दानस्य महत्त्वं प्रतिपादयति । ‘परलोकार्थम् आदरात् दानानि दीयन्ते’ इति विष्णुपुराणे अस्ति ।

- एम्.सुब्रह्मण्यभट्टः, मुडिपु (कर्णा.)

श्रावणमासीया सञ्चिका भृशम् अरोचत । ‘शिक्षानीतौ राष्ट्रियता’ ‘आर्यसत्यानि’ ‘कठोरसत्यदर्शनम्’ ‘अनुग्रहः’ इत्यादयः, अन्ये सर्वे लेखाः च अत्युत्तमाः आसन् ।

- रवीन्द्रनाथगुरुः, वरगड (ओडिशा)

अतिवृष्टिकारणतः समुद्रतीरप्रदेशे प्रवर्तमानं सङ्कटं सूचयति मुखचित्रम् । सम्पादकीये ‘शिक्षानीतौ राष्ट्रियता’ इति विषयः सम्यक् प्रतिपादितः । ‘आर्यसत्यानि’ इति लेखः मह्यं भृशम् अरोचत । तत्रापि विशेषतया बुद्धस्य संसारचक्रम् । वाराणस्याः विमानपत्तने संस्कृतेन उद्घोषणं भवतीति वृत्तपत्रिकासु अपि अपठम् । स्तुत्यर्हम् इदं कार्यं सर्वकारस्य । बालमोदिन्याः कथाः ज्ञानदायिन्यः । कुतुककुट्यां बहवः सचित्रस्पर्धाः सन्ति मनोहारिण्यः । शिग्रोः वैशिष्ट्यं क्यूबादेशीयैः कथं ज्ञातम् इति विस्तारितम् । ‘सेवा हि परमो धर्मः’ इति वाक्यं कस्यचित् मावोवादिनः भानुप्रतापस्य चित्तम् अपाहरत् इति ‘सेवा’ इत्यस्यां कथायां वर्णितम् । संस्कृतसप्ताहावसरे अस्मिन् ‘वन्दे संस्कृतमातरम्’ इति गीतं चारु प्रस्तुतम् ।

- श्रीकृष्णाहितानलः, कार्तट्टु (कर्णा.)

सनालिकेरसमुद्रतटशोभिता श्रावणसञ्चिका आन्तं पठिता । सम्पादकीये शिक्षणमहत्त्वं सम्यक् प्रतिपादितम्, येन शिक्षणेन राष्ट्रप्रेम-पितृभक्ति-पवित्रतादयः गुणाः उन्नताः स्युः । तदेव शिक्षणं सम्यक् स्यात् इति प्रायः सर्वेऽपि स्वीकुर्वन्ति एव, तथापि आधुनिकशिक्षणेन एतादृशाः गुणाः वृद्धिं गच्छन्तः न दृश्यन्ते इत्यपि सत्यमेव । चत्वारि अपि आर्यसत्यानि अद्यत्वेऽपि प्रासङ्गिकानि एव । हर्षित-लज्जित-मूर्च्छित-प्रशंसितादयः इतजन्ताः इति ऐदम्प्राथम्येन एव ज्ञातम् । धारावाहिन्यां नूतनबिन्दुः एव प्रविष्टः । स्वपितृघातकं सूर्यम् अपूर्वा परिणेष्यति वा न वा इति जिज्ञासायाः पूर्त्यर्थम् आगामिनी सञ्चिका प्रतीक्षणीया एव । न केवलं वाराणस्याम्, अपि तु सर्वेषु अपि विमानपत्तनेषु संस्कृतेनापि उद्घोषणं भवतु इति भावना सफला भवतु । तण्डुलकणत्रयदानात् कयाचित् मात्रा सम्यक् रहस्यं प्रकटितम् । शिग्रोः महत्त्वम् अत्रत्याः जनाः अपि केचित् अद्यत्वे जानन्ति । सेवा हि परमो धर्मः इति लघुवाक्यं तस्य दलपतेः हृदयपरिवर्तनं करिष्यति उत न इति अवबोधार्थं द्वितीयः भागः पठनीयः भविष्यति एव । संस्कृतं ये विकृतं कुर्वन्ति, तान् मनसि निधाय चाटुचणके सम्यक् कटाक्षितम् । यः परोपकृतिगुणसमृद्धः स्यात् सः आदरपात्रं भवेदेव । तस्य अनिष्टं प्रायः न भवति इति ‘स्नेहधनः’ इति लेखः बोधयति । स्कन्दपुराणस्थं दानचिन्तनं सम्यक् विवृतम् । पूर्वजानां चिन्तनसूक्ष्मेक्षिका निर्मलभावना च अनेन ज्ञायते ।

- विजयमुक्तिमुनिचन्द्रसूरी, भुज् (गुज.)

श्रावणमासस्य सञ्चिकायां बालमोदिन्यां प्रकाशिता ‘अमरत्वम्’ इति कथा अत्युत्तमा, आसक्तिजनिका च । कथाकारेण प्रमुखः कष्टकरः अंशः सरलया शैल्या प्रतिपादितः ।

- के.श्रीधरन्, Email – ksridharan52@gmail.com

अस्मत्पूर्वजैः ‘ग्रसति बुद्ध्यादीन् गुणान् इति ग्रामः’ इति ग्रामस्य व्याख्या कृता अस्ति । परं सम्पादकेन यथा लिखितं तथा नूतनसंशोधनस्य अस्मिन् काले ग्रामनगरयोः न कश्चित् विशेषः । बालमोदिनी बोधदायिनी अस्ति । धारावाहिन्याः नूतनप्रवाहः रसप्रदः अस्ति । ‘स्मारं स्मारम् ..’ इत्यनेन प्रमादो हि मनुष्याणां शरीरस्थो महारिपुः इति श्लोकः स्मारितः । ‘अतिप्राचीना घण्टा’ इति लेखतः भारतीयसंस्कृतिः कियती प्राचीना इति ज्ञायते ।

- मुक्तिचरणविजयः, भुज् (गुज.)
