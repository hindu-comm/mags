+++
title = "16 हुतात्मा बालः * योगिताछत्रे"

+++
**हुतात्मा बालः**

\* योगिताछत्रे

![](magazine_images/img-1661869422Bal1.jpg)गोवाराज्ये अस्नोडानामकं लघुनगरं वर्तते । तत्र १९२९ तमे वर्षे जन्म प्राप्नोत् बालाराया-मापारीवर्यः । गोवामुक्तिसङ्ग्रामस्य नेतारं तं जनाः ‘बालः’ इति शब्देन निर्दिशन्ति स्म ।

अध्ययनकाले एव सः राष्ट्रभक्त्या प्रेरितः आसीत् । क्रान्तिकार्येषु तेन भागः उह्यते स्म । पोर्तुगीज्शासनं विरुध्य सः कार्यं करोति स्म । एतत् ज्ञातवता सर्वकारेण तस्य बन्धनाय आदेशः प्रसारितः । किन्तु सः क्वापि न प्राप्तः एव । तेषु दिनेषु स्वतन्त्रगोमान्तकदलनामिका संस्था गोवा-मुक्तिसङ्ग्रामस्य नेतृत्वं वहति स्म । तया सशस्त्रसङ्ग्रामाय प्रशिक्षणमपि दीयते स्म । बालः तस्मिन् प्रशिक्षणे भागम् ऊढ्वा विस्फोटकनिर्माणप्रयोगादिकं, भुशुण्डिचालनादिकं च ज्ञातवान् ।

१९५५ तमे वर्षे अस्नोडीये आरक्षकालये महान् विस्फोटः प्रवृत्तः । तत्र दशाधिकाः आरक्षकाः प्राणवियोगं प्राप्तवन्तः । एतस्मिन् प्रकरणे बालस्य यद्यपि प्रत्यक्षसहभागः न आसीत्, तथापि आरक्षकाः तस्य ग्रहणे विशेषप्रयासम् आरब्धवन्तः ।

गोवायाम् इव दादरानगरहवेलीप्रदेशे अपि पोर्तुगीज्शासनम् आसीत् । स्वतन्त्रगोमान्तकदलस्य प्रयासेन स च प्रदेशः पोर्तुगीज्शासनात् मुक्तिं प्राप्नोत् । एतस्मात् पोर्तुगीज्शासनस्य क्रोधः प्रवृद्धः । महता प्रयासेन शासकीयैः आरक्षकैः २०-२५ स्वातन्त्र्ययोद्धारः गृहीताः । तेषु बालः अपि अन्यतमः आसीत् ।

अस्नोडाविस्फोटस्य कारणीभूतानां विवरणं प्राप्तुम् आरक्षकाः बालं बहुधा अपीडयन् । बहुधा ताडनादिकं कृतम् । यानस्य पृष्ठतः बद्ध्वा मार्गेषु आकर्षणं कृतम् । अनेकानि दण्डनानि दत्तानि । तथापि बालेन तु कस्यापि सहकारिणः नाम न उक्तम् । अनेकविधानां पीडानां कारणतः कारागारे एव सः प्राणवियोगं प्राप्नोत् ।

१९६१ तमे वर्षे गोवाराज्यं पोर्तुगीजेभ्यः मुक्तिं प्राप्य स्वतन्त्रभारतस्य अङ्गम् अभवत् । अस्नोडाग्रामे बालस्य स्मारकम् अद्यापि द्रष्टुं शक्यम् ।
