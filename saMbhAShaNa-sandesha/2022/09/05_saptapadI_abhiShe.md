+++
title = "05 सप्तपदी * अभिषेकमुखोपाध्यायः"

+++
**सप्तपदी**

\* अभिषेकमुखोपाध्यायः

\[हिन्दुविवाहपरम्परायाम् अग्निसाक्षित्वेन वधूवरौ अग्निं परितः सप्तवारम् आवर्तेते, अथवा वरं परितः वधूः सप्तवारम् आवर्तते । एतेषु क्षेत्रेषु किमर्थं सप्तवारमेव आवर्तनं क्रियते ? ततः अधिकं न्यूनं वा किमर्थं न ? \]

![](magazine_images/img-1661863931Saptapadi.jpg)लोकाचारबहुलः भवति अस्माकम् अयं सनातनधर्मः । किन्तु सनातनधर्मे तादृशः कोऽपि आचारः नास्ति, यः सदुद्देश्यं विना एव समाजे प्रवर्तेत । अस्माभिः बाहुल्येन अनुष्ठीयमानः एतादृशः एव कश्चन लोकाचारः अस्ति - सप्तवारम् आवृत्तिः इति । देवानां विग्रहाणां विसर्जनात् प्राक् विग्रहं परितः भक्ताः सप्तवारं प्रदक्षिणं कुर्वन्ति, अथवा भक्तान् परितः विग्रहः सप्तवारम् आवर्त्यते । हिन्दुविवाहपरम्परायाम् अपि अग्निसाक्षित्वेन वधूवरौ अग्निं परितः सप्तवारम् आवर्तेते, अथवा वरं परितः वधूः सप्तवारम् आवर्तते । एतेषु क्षेत्रेषु किमर्थं सप्तवारमेव आवर्तनं क्रियते ? ततः अधिकं न्यूनं वा किमर्थं न ?

अस्य समाधानस्य पृष्ठभूमिकायां किञ्चन महत् तत्त्वं निहितं वर्तते, यस्मात् अस्माकं पूर्वजानां गाणितिकी दूरदर्शिता कियती आसीत् इति अवगम्येत ।

कञ्चन बिन्दुं केन्द्रीकृत्य तं परितः पूर्णतया सकृत् आवर्त्येत चेत् तत् भवति षष्ठ्युत्तरत्रिशतांशमितम् (३६०°) इति । एकतः नवपर्यन्तं स्थितासु नवसु सङ्ख्यासु काञ्चित् एकां सङ्ख्यां विहाय यया कयाचित् संख्यया षष्ठ्युत्तरत्रिशतरूपा सङ्ख्या अनायासेन एव विभज्यते । तत्र किमपि भागफलं नावशिष्यते च । यया षष्ठ्युत्तरत्रिशतांशाः न विभज्यन्ते सा विशिष्टा सङ्ख्या भवति ‘सप्त’ इति । सप्त इति सङ्ख्यया षष्ठ्युत्तरत्रिशतरूपा सङ्ख्या विभज्येत चेत् भागफलरूपेण कापि पूर्णसङ्ख्या न लभ्यते । दशमांशं स्वीकुर्मः चेदपि भग्नांशत्वेन तस्य फलं प्राप्यते । अर्थात् सप्तमसङ्ख्यया षष्ठ्युत्तरत्रिशतरूपायाः सङ्ख्यायाः विभाजनं कदापि न सम्भवति । अतः सप्त इति सङ्ख्यया षष्ठ्युत्तरत्रिशतरूपसङ्ख्या अविभाज्या ।

भक्तजनेषु कश्चन अविच्छेद्यः सम्बन्धः निर्मितः भवतु इति उद्देशेन एव देवविग्रहाणां विसर्जनावसरे ते विग्रहाः सप्तवारम् आवर्त्यन्ते । विसर्जनं तु लौकिकम् । किन्तु तदवसरे कृताभ्यः सप्तभ्यः प्रदक्षिणक्रियाभ्यः कश्चन अलौकिकः अविभाज्यश्च सम्बन्धः विग्रहभक्तजनेषु कल्प्यते । विवाहावसरे अग्निं परितः वधूवरयोः, वरं परितः वध्वाः वा क्रियमाणं सप्तवारम् आवर्तनं वधूवरयोः पारस्परिकं सम्बन्धम् अविभाज्यत्वेन अविच्छेद्यत्वेन च परिकल्पयति । एतया एव पृष्ठभूमिकया केचन आचाराः सप्तमसङ्ख्यासम्बद्धाः दृश्यन्ते लोके ।
