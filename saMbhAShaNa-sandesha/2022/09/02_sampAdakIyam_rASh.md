+++
title = "02 सम्पादकीयम् राष्ट्राभिमानस्य ज"

+++
सम्पादकीयम्

**राष्ट्राभिमानस्य जागरणाय**

राष्ट्राभिमानः किञ्चन अपूर्वं तत्त्वम् । राष्ट्रवासिषु सः यावता अधिकप्रामाणेन स्यात् तावता एव प्रमाणेन देशस्य अभिवृद्धिः अपि भवेत् । भारतेन स्वातन्त्र्यं यत् प्राप्तं तस्य प्रमुखं कारणम् आसीत् एषः उद्बुद्धः राष्ट्राभिमानः एव । ग्रामे ग्रामे जने जने च राष्ट्राभिमानः जागर्ति स्म तदा । अतः एव स्वातन्त्र्योत्सवः तस्मिन् काले अपूर्वं रोमाञ्चं जनयति स्म ।

एतं राष्ट्राभिमानम् अभिप्रेरयितुम् एव स्वातन्त्र्योत्सवादयः उत्सवाः आयोज्यन्ते । तादृशानाम् उत्सवानां द्वारा जनेषु राष्ट्राभिमानः उद्बुद्धः भवेत् इति अपेक्षया एव राष्ट्रे एतादृशाः उत्सवाः प्रचलन्ति । ये स्वातन्त्र्यकाले जन्म न प्राप्तवन्तः, ये च स्वातन्त्र्ययोद्धॄणां राष्ट्रभक्तिपूर्णं जीवनं न दृष्टवन्तः तादृशेषु राष्ट्राभिमानः क्षीणः भवेत् इति तु सहजम् एव । अतः एव एषु वर्षेषु स्वातन्त्र्योत्सवगणराज्योत्सवादयः अपरिहार्यभारत्वेन भाव्यमानाः आसन् जनैः । ये तदाचरणनियमैः बद्धाः स्युः ते एव तत्सम्बद्धे कार्यक्रमे भागं वहन्ति स्म । अन्ये च विरामसुखस्य अनुभवे मतिं कुर्वन्ति स्म । यः राष्ट्रियः उत्सवः जनानां हृदये अभिमानं वर्धयेत्, भावं जागरयेत् वा, सः उत्सवः महत्या अनासक्त्या आचर्यते स्म । उत्सवस्य विषये भावजागरणाय प्रयासः यः दुर्बलः आसीत् तस्य फलम् आसीत् एतत् । तत् दौर्बल्यम् अपनेतुं स्वीकृतौ कार्यक्रमौ एव - अमृतमहोत्सवाभियानं, ‘गृहे गृहे त्रिवर्णध्वजः’ इति अभियानं च ।

अमृताभियानं निमित्तीकृत्य अज्ञाततया स्थितानाम् असङ्ख्यानां स्वातन्त्र्यवीराणां जीवनघटनाः सर्वत्र प्रसारिताः । स्वातन्त्र्यार्थं त्यागबलिदानादिकं यैः कृतं तेषां प्रयासाः जनमानसे स्वातन्त्र्यप्रीतिम् अवर्धयन् । ध्वजः वस्त्रखण्डमात्रं न इति भावितवद्भिः स्वातन्त्र्यवीरैः ध्वजस्य रक्षणाय आत्मा आहुतः यत् तत्सम्बद्धाः असङ्ख्याः घटनाः ध्वजदर्शनात् जनमनस्सु प्रेरणाम् अवर्धयन् । अतः एव देशस्य कोणे कोणे गृहे गृहे च ध्वजस्य उड्डायनं यत् प्रवृत्तं तस्य पृष्ठभूमिकायाम् उत्साहः राष्ट्रप्रीतिः च परिस्फुरति स्म । एषा प्रक्रिया सहजतया राष्ट्राभिमानस्य वर्धनाय जाता । राष्ट्रियस्य उत्सवस्य सामान्यानां जनानां च सम्बन्धसेतुः दृढः जातः । एतस्य अभियानस्य कारणतः समग्रे अपि राष्ट्रे राष्ट्रप्रीतिः उद्बुद्धा अभवत् ।

आत्मनि राष्ट्राभिमानस्य जागरणं, तस्य संरक्षणं च सर्वेण अपि जनेन चिन्तनीयम् । राष्ट्रविषये ममापि कर्तव्यम् अस्ति इति भावः हृदये धर्तव्यः, राष्ट्राभिमानद्योतकं किमपि कार्यं तदा तदा कर्तव्यं च । राष्ट्राय मया किं दातुं शक्येत इति चिन्तनं सर्वदा अस्मासु भवेत् । अस्माकं राष्ट्राभिमानः अन्येषु अपि राष्ट्राभिमानम् अभिप्रेरयेत् । स्मर्तव्यं यत् अत्र उपदेशस्य न किमपि पात्रम् इति ।
