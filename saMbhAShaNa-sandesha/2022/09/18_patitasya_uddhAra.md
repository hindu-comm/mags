+++
title = "18 पतितस्य उद्धारः * (सं) वसन्ताश"

+++
**पतितस्य उद्धारः**

\* (सं) वसन्ताश्यामलम्

![](magazine_images/img-1661869828Bal3.jpg)एकदा कश्चन वने भ्रमणसमये एकस्मिन् कूपे पतितवान् । ‘कोऽपि मां रक्षतु कृपया’ इति सः उच्चैः क्रन्दनं कृतवान् । तं रक्षितुं तत्र कश्चन महापुरुषः आगतवान् । ‘अहं तव रक्षणं करोमि’ इति उक्त्वा सः एकां रज्जुम् आनीतवान् । सा रज्जुः ग्रन्थिकायुक्ता आसीत् । सः तां कूपस्य अन्तः क्षिप्त्वा उक्तवान् - ‘‘एतस्यां रज्ज्वां स्थितां ग्रन्थिकां गृहीत्वा त्वम् उपरि आगच्छ । अहं रज्जुम् उपरि कर्षामि ।’’

कूपे स्थितस्य कृषिकस्य मनसि संशयः आसीत् । अतः सः पृष्टवान् - ‘‘कर्षणसमये रज्जुः भग्ना भवेत् चेत् ?....’’

‘‘तथा न भविष्यति । रज्जुः अस्ति शक्तियुक्ता’’ - महापुरुषेण उक्तम् ।

‘‘कर्षणसमये रज्जुः भवतः हस्तात् च्युता भवेत् चेत् ?...’’

‘‘न ! एवं न भवेत् । अहं दृढः । दृढतया ग्रहीष्यामि रज्जुम् । भयस्य न आवश्यकता !’’

‘‘कर्षणसमये मम शरीरभारकारणेन भवान् अपि कूपे पतेत् चेत् ?...

‘‘न ! मम पतनं कदापि न भवेत् । निर्भयतया प्रयासं कुरु ।’’

‘‘भवतः साहाय्ये मम संशयः अस्ति । मम रक्षणं यत् कृतं तदर्थं भवान् अनन्तरं दक्षिणां पृच्छेत् चेत् !....’’

‘‘अये मूर्ख ! अहं कस्यचिदपि साहाय्याय दक्षिणां न पृच्छामि । साहाय्यं मम कर्तव्यम् ।’’

एवं महापुरुषेण बहुधा उक्ते अपि कूपे स्थितेन तदीये वचने विश्वासः न प्राप्तः । अतः सः कूपे एव मरणं प्राप्तवान् ।

वस्तुतः एषा कथा अस्ति साङ्केतिकी । भगवान् नारायणः एव सः महापुरुषः । कृषिकः जीवात्मा । कूपः जन्ममृत्युजराव्याधिमयः संसारगर्तः । भक्तिः एव रज्जुः । भगवन्नामानि एव ग्रन्थिकाः । भगवान् दृढः । सः अस्माकं रक्षणं दृढतया करोति । संसारकूपात् उपरि कर्षति । यः जीवात्मा श्रीकृष्णे विश्वासम् अस्थापयित्वा तस्मिन् संशयं प्रकटयेत् सः संसारकूपे एव मरणं प्राप्नुयात् ।
