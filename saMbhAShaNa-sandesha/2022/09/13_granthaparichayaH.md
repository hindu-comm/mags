+++
title = "13 ग्रन्थपरिचयः अन्तरिक्षयोधाः मू"

+++
**ग्रन्थपरिचयः**

**अन्तरिक्षयोधाः**

**मूलम् - डॉ.ऋषिराजजानी**

**अनु - प्रा.डॉ.गिरीशचन्द्रपन्तः**![](magazine_images/img-1661867117Antarikshayodha.jpg)

**प्र -Parimala Publications, २७/२८, Shaktinagar**

** Delhi – ११०००७, Ph- ०११-४७०१५१६८**

आकारः - १/८ डेम्मी, पुटाः - २६६, मूल्यम् - रू.४००/-, प्र.मु. – २०२२

संवादरूपः अयम् उपन्यासः सप्तसु खण्डेषु विभक्तः । अन्तरिक्षे प्रवर्तमानं जीवनं, ब्रह्माण्डरहस्यानि, सङ्कटानां प्रतिकारः, ग्रहाणां परस्परयुद्धम् इत्येतादृशाः विषयाः यथा, तथा पौराणिककथाः, आध्यात्मिकसिद्धिः, गूढतान्त्रिकरहस्यानि, मनोवैज्ञानिकचमत्काराः इत्यादयः अपि वर्णिताः अत्र समर्थतया । सङ्गणकसञ्चालितं विश्वं, कृत्रिमबुद्धिमत्ता, यन्त्रमानवाः, विज्ञानेन विकासितः समाजः, नूतनाः आविष्काराः इत्येवंविधाः बहवः आधुनिकांशाः मानवीयसम्बन्धोपेताः अस्यां कृतौ ये वर्णिताः ते रोमाञ्चं जनयन्ति । भूतकालीना भारतीया ज्ञान-सम्पत्, भविष्यत्कालीनं तन्त्रज्ञानं च कल्पनासूत्रैः उपनिबद्ध्य संस्कृतेन प्रणीतं यत् तत् तु लेखनक्षेत्रे नूतनकृषिकर्तृभ्यः प्रेरणातिशयं दद्यात् । तन्त्रज्ञानसम्बद्धानां बहूनां पदानां प्रयोगः अपि अत्र विलसति । पुस्तकस्य उत्तरार्धं हिन्दीभाषीयानुवादेन युक्तम् ।



**प्रतिबिम्बम् (नाटकम्)**

ले - सतीशगज्जरः

प्र - ‘प्रत्यय’प्रकाशनम्

Akshara Duplex, Gopalnagar, Panchavati

Kalol, Gandhinagar - ३८२७२१, Ph- ९४२९०५१६१२![](magazine_images/img-1661867231Pratibimbam.jpg)

आकारः - १/८ डेम्मी, पुटाः - १८८, मूल्यम् - रू.२००/-, प्र.मु. – २०२१

सतीशगज्जरवर्येण प्रणीतम् इदं विशिष्टं किञ्चन नाटकम् । पञ्चसु अङ्केषु उपनिबद्धम् इदं नाटकं युगपत् संस्कृतेन गुर्जरभाषया च लिखितम् अस्ति । संस्कृतेन लिखिते भागे श्लोकाः छन्दोबद्धाः । किन्तु गुर्जरभाषया तेषाम् अर्थः गद्यरूपेण विशदीकृतः अस्ति पठितॄणां सौकर्याय । सामान्यतया नूतनस्य पुस्तकस्य विवरणं लेखकेन सम्पादकेन वा प्रस्तूयते ग्रन्थारम्भे अन्ते वा । प्रतिबिम्बं तत्र अपवादः । अस्य नाटकस्य कथा, पात्रविशेषाः इत्येते अंशाः नैव प्रकटिताः । सर्वैः नाटकं पठित्वा स्वयं तत् सर्वं ज्ञेयम् इति हेतुना स्यात् । सोऽयं लेखकसम्पादकादीनां हेतुः निर्बाधं यथा स्यात् तथा ग्रन्थपरिचये अपि तद्विषये गोपनीयता रक्ष्यते । नाटकस्य भाषा, पठितॄणां कुतूहलवर्धनसामर्थ्यं तु ससुखं वाचयति इति तु अवश्यं कथ्यते नाटकविषये ।
