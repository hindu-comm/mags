+++
title = "03 लेखः ज्ञानदीक्षा * शुद्धोदनः"

+++
**लेखः**

**ज्ञानदीक्षा**

**\* शुद्धोदनः**

\[कीदृशः उपदेशः परिणामकारी भवेत् ? यः उपदेशः अनुभवसंवलितः स्यात् सः एव उत्तमं परिणामं जनयेत् । तादृशस्य एव उपदेशस्य अनुसर्तारः भवन्ति । यस्य श्रवणात् - ‘अयम् अंशः मया अवश्यमेव अनुसरणीयः’ इति भावः श्रोतरि उत्पद्येत सः उपदेशः एव श्रेष्ठः ।\]

**![](magazine_images/img-1661862306Jnanashakti.jpg)**उपदेष्टारः बहवः दृश्यन्ते लोके । यदि केनचित् कापि समस्या सम्मुखीक्रियेत तर्हि ‘एवं करणीयम्’ ‘एवं न करणीयम्’ इत्येवम् उपदेष्टारः भवन्ति बहवः । किन्तु एतादृशाः उपदेशाः न भवन्ति विशेषप्रयोजनाय । श्रवणरमणीयाः अपि एते उपदेशाः परिणामे अकिञ्चित्कराः भवन्ति इत्यतः एतेषाम् अनुसर्तारः विरलाः ।

एवं तर्हि प्रश्नः उद्भवेत् - कीदृशः उपदेशः परिणामकारी भवेत् इति । यः उपदेशः अनुभवसंवलितः स्यात् सः एव उत्तमं परिणामं जनयेत् । तादृशस्य एव उपदेशस्य अनुसर्तारः भवन्ति । यस्य श्रवणात् - ‘अयम् अंशः मया अवश्यमेव अनुसरणीयः’ इति भावः श्रोतरि उत्पद्येत सः उपदेशः एव श्रेष्ठः । बुद्धिमात्रजन्यः तर्कबहुलः अपि उपदेशः यदि अनुभवजन्यः न भवेत् तर्हि तस्य न भवेत् किमपि मूल्यम् ।

वस्तुतः आचारः एव उत्तमः उपदेशकः । किन्तु दूरस्थाः जनाः आचारं द्रष्टुं न अर्हन्ति इत्यतः आचरणस्य ज्ञापनाय वचनानि अवलम्ब्यन्ते । यानि वचनानि हृदयात् उत्तिष्ठन्ति, यानि च अनुभवसंवलितानि भवन्ति, तानि एव सत्परिणामजनने समर्थानि । तद्रहिताः उपदेशाः तु वचनमात्ररूपाः । न भवति तेषां सत्परिणामजननसामर्थ्यम् ।

विक्रमभट्टः हिन्दीचलनचित्रक्षेत्रीयः चित्रनिर्माता । पञ्चषेभ्यः वर्षेभ्यः पूर्वं तेन एकविंशतिवर्षीयायै स्वपुत्र्यै कृष्णायै वाट्सप्माध्यमेन एकं पत्रं प्रेषितम् आसीत् तस्याः जन्मदिनं निमित्तीकृत्य । पत्रम् एतत् जीवनानुभवसारसङ्ग्रहरूपम् । अतः तत्पत्रस्थाः मुख्याः केचन अंशाः अत्र सङ्गृह्यन्ते ।

- सर्वादौ त्वया स्मर्तव्यं यत् त्वमसि विशिष्टा सुन्दरी च इति ।

- देवत्वं काचित् अपूर्वा परिकल्पना । सा परिकल्पना कदाचित् कार्यसाधिका । पुनः कदाचित् न । देवे तव भक्तिः भवतु । किन्तु स्वीयः जीवनसङ्घर्षः त्वया एव करणीयः ।

- अयं सङ्घर्षः कथं स्यात् ? सः भवेत् - आत्मना क्रियमाणानाम् अवसरचयनानां द्वारा । तानि चयनानि एव अस्मदीयस्य उदर्कस्य स्वरूपं निर्णेष्यन्ति । एतादृशानां चयनानां समूहः एव वयम्, तन्नाम अस्मदीयव्यक्तित्वम् । अतः अवसरचयनसमये अवधानं भवतु ।

- ‘अहं जानामि, मयि विश्वसिहि’ इति यः वदेत् तस्मिन् मा विश्वसिहि । न कोऽपि जनः सर्वमपि जानाति । स्वीयम् अनुभवम् आधारीकृत्य सर्वः अपि ज्ञानं प्राप्नोति । त्वं स्वस्य अनुभवसम्पत्तिं वर्धय । अनुभवः एव गुरुः ।

- तव समीपे अनेकानि रहस्यानि भवेयुः । तानि क्वापि मा उद्घाटय । यदि रहस्यम् उद्घाट्येत तर्हि तत् त्वद्विरुद्धमेव उपयुक्तं भवेत् केनचित् ।

- याः इच्छाः आत्मनि वहसि तेषां समूहः एव त्वम् । अतः इच्छानां वहने मास्तु कृपणता । राज्ञी भवितुम् इच्छ । प्रवासम् इच्छ । उत्तमस्थले वासम् इच्छ ।  स्वविषये त्वं यादृशं भावं वहसि तादृशमेव भावं प्रकटयन्ति जनाः त्वद्विषये अपि ।

- जीवने वयं यद्यत् इच्छेम तत्सर्वं न प्राप्येत कदाचित् । यत् इष्टं तस्य प्राप्तये सन्धिमनोभावः अपि आश्रयणीयः भवेत् ।

- पराजयः क्वचित् अपरिहार्यः । पराजयात् पाठं पठ । पराजयकारणतां कस्मिंश्चित् आरोप्य दण्डयितुम् इच्छति जगत् । तादृशानि दूषणानि विनयेन अङ्गीकुरु ।

- अन्ये निष्ठां प्रदर्शयेयुः इति अपेक्षा न उचिता । स्वस्मिन् निष्ठा भवतु तव । सा एव महते प्रयोजनाय ।

- सर्वत्र सज्जनतां दर्शयितुं प्रयासः मास्तु । केचन तव सज्जनतां दौर्बल्यं भावयेयुः । अतः तद्विषये जागरूकता भवतु ।

- प्रेमप्रसङ्गे ‘हृदयभङ्ग’सम्भावना अस्ति । सा निवारयितुं न शक्या प्रायः । अतः भीता मा भव । तत् अतीत्य स्थातुं प्रयत्नं कुरु ।

- वयसः, विवेचनसामर्थ्यस्य च न कोऽपि सम्बन्धः । वयसा ज्येष्ठैः यत् असम्बद्धम् उच्येत तत् स्वीकरणीयं नास्ति । मम वचनानि अपि अत्र अपवादभूतानि न । स्वीकारार्हतां त्वमेव निर्णय ।

- धनदानादिविषये औदार्यं भवतु । किन्तु दत्तं प्रत्यागच्छेत् इति धिया कस्मैचिदपि धनं मा देहि ।

- ऋणस्वीकरणप्रसङ्गं प्रयत्नेन निवारय । चौर्ये प्रवृत्तिः कदापि न भवेत् ।

- राजनीतौ प्रवेशः मास्तु । क्वापि राजनीतिबुद्धिं मा दर्शय ।

- धैर्यहीनाः जनाः कापट्यम् आचरन्ति । सर्वदा धैर्यमेव चिनुहि ।

- दुर्जनाः बहवः भवन्ति लोके, बहुत्र भवन्ति च । ते विविधवेषधारिणः भवन्ति । अतः तेषाम् अभिज्ञानं भवेत् क्लेशाय । तान् दूरे एव स्थापय ।

- मुखस्तुतिं ये कुर्युः तेषां विषये जागरूका भव ।

- द्वारताडनात् पूर्वमेव यदि द्वारम् उद्घाटितं दृश्येत तर्हि अवगच्छ यत् तत्र कापि वञ्चना भवितुम् अर्हति इति । अतः तत्र मा प्रविश । साङ्केतिकवचनम् एतत् इति स्मर ।

- अन्यस्य पीडायै यत् भवेत् तादृशं सत्यं वक्तव्यं नास्ति । सत्यकथनं सद्गुणस्य अङ्गम् । तत् कदाचिदपि अन्यपीडनस्य आयुधं न भवेत् ।

- यथा यथा वयः वर्धेत तथा तथा व्यसनेभ्यः अपि दूरे भव । मरणं प्राप्तुं दुर्व्यसनद्वारं ताडनीयं नास्ति ।

- स्वावलम्बिता भवतु । परावलम्बिता तव स्वातन्त्र्यम् अपहरति ।

- आत्मसम्मानः श्रेयसे, न तु अहङ्कारः । आत्मसम्मानं मा त्यज । किन्तु दुरहङ्कारं मा दर्शय । तव विषये ये औद्धत्यम् आचरेयुः तेषां विषये औद्धत्यस्य अवलम्बनं न दोषाय ।

- अन्ये त्वां सन्तोषयेयुः इति प्रतीक्षया अलम् । सा प्रतीक्षा एव विरुद्धपरिणामं जनयेत् । सन्तोषः काञ्चित् प्रवृत्तिं, कञ्चित् जनं व्यवहारं वा न अवलम्बते ।

- स्वविषये अनुकम्पः मा भवतु । स्वविषये अनुचितं तदा एव घटेत, यदा त्वं तदर्थम् अवसरं दद्याः । अवसरे अदत्ते कथं घटेत तत् ?

- यदि त्वं ख्यातिम् इच्छसि तर्हि सर्वादौ गुणान् अर्जय, आत्मनि आदरं वर्धय ।

- ‘जीवनकला’नामिका विशिष्टा कला नास्ति लोके । सदाचाराणाम् अनुष्ठानात् दुराचाराणां परिवर्जनात् च यत् उत्तमं जीवनं याप्येत तदेव प्रशस्यते ।

- दुष्टं कर्म यः आचरेत् सः दुष्टं फलं प्राप्नुयात् । सत्कर्म यः अनुतिष्ठेत् सः सत्फलं लभेत । देवः दण्डयेत् इति भीत्या, पुण्यादिप्राप्तिबुद्ध्या वा सत्कर्मसु प्रवृत्त्या अलम् । सत्कर्माचरणं तव स्वभावः भवतु ।

- प्रीतिः अशाश्वती इति तु अप्रियसत्यम् । किन्तु प्रीतिः पौनःपुन्येन जन्म प्राप्नोति इत्येषा सन्तोषदायिनी वार्ता ।

- किमपि उपदेशवचनं यदि युक्तं न भासेत तर्हि तस्य त्यागे न कोऽपि प्रष्टव्यः ।

श्रोतुः हृदयं यत् स्पृशेत् तदेव वचनं प्रभावकारि स्यात् । स्नेहेन प्रीत्या सुहृत्सम्मिततया वा उक्तमेव प्रभावकारितां वहेत् । कान्तसम्मिततया उक्तं तु हृदयावर्जकं स्यात् । एतादृशानि हृदयावर्जकानि प्रभावकारीणि वचनानि एव अपेक्ष्यन्ते अद्यत्वे ।
