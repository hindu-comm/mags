+++
title = "15 स्वीकारः २४. आघातखाते पतनम् - "

+++
**स्वीकारः**

**२४. आघातखाते पतनम्**

- कन्नडमूलम् - विवेकानन्दकामतः

- अनु - जनार्दनः

गते मासे \[अपूर्वायाः परीक्षायाः पूर्वमेव सा उद्योगमपि प्राप्तवती इत्यतः अपूर्वासूर्ययोः विवाहनिश्चयकार्यक्रमः अनुष्ठेयः इति विजयम्मया निश्चितम् । आदर्शस्य विवाहप्रस्तावं दूरवाण्या एव निराकृतवती अपूर्वा । वसुमतीशङ्करयोः यद्यपि अयं विवाहः सम्मतः न, तथापि अपूर्वायाः भविष्यार्थं ताभ्याम् अङ्गीकारः दत्तः । निश्चयदिने अत्यन्तं सरलतया प्रवर्तमानं कार्यक्रमं प्रति सूर्येण आहूतः पुट्टस्वामी शुभकामनाः वदन् वसुमतीशङ्करयोः परिचयं प्राप्नुवन् च अपूर्वायाः तयोः च सम्बन्धं पृष्टवान् । ततः अपूर्वायाः बाल्ये एव हठात् दिवङ्गतस्य अपूर्वायाः पितुः नाम करुणाकरः इति श्रुतवान् सूर्यः विच्छायमुखः सन् प्रकोष्ठं प्रविश्य द्वारपिधानम् अकरोत् ।\] तदनन्तरम्

अपूर्वे ! अत्र पश्य ! नेत्रे उन्मीलय !’’ इत्येतं  वसुमत्याः ध्वनिं श्रुत्वा, शीतलजलस्य स्पर्शेन च अपूर्वा मन्दं नेत्रे उन्मीलितवती । सर्वे तां परितः स्थिताः आसन् महता आतङ्केन । सूर्यः तस्याः पुरतः स्थितः आसीत् लज्जया शिरः अवनमय्य ।

‘‘सूर्य ! किमर्थम् एवं कृतं भवता ?’’ इति महत्या वेदनया अपृच्छत् अपूर्वा ।

तस्याः ध्वनौ हताशता, क्रोधः, जुगुप्सा इत्यादयः संवलिताः आसन् । तत् श्रुतवता सूर्येण पादयोः अधः स्थितायाः भूमेः कम्पनस्य इव अनुभवः प्राप्तः ।

‘अहो ! कीदृशी सङ्कटमयी स्थितिः । यस्यां मम अनुरागः, तस्याः पितुः हन्ता अहमेव ! मया स्वहस्ताभ्यां तस्य हननं कृतम् । अद्यैव एतत् सत्यम् अनावृतं जातम् । आवयोः विवाहनिश्चयक्षणे एव अस्य अनावृतता जाता इत्येतत् तु विधिविलसितम् एव !’

![](magazine_images/img-1661868184Dharavahini.jpg)‘रुदतीम् अपूर्वाम् उरसि आलम्ब्य सान्त्वयेयम्, तस्याः अश्रूणि मृदुतया प्रमार्जयेयम्’ इति चिन्तनं तु तस्य मनसि आगतम् । किन्तु एकं पदम् अग्रे स्थापयितुम् अपि न अशक्नोत् सः । अपराधिभावेन तस्य हस्तौ पादौ च बद्धौ आस्ताम् । ‘कीदृशं मुखं धृत्वा अस्याः पुरतः तिष्ठेयम् ?’ इति स्वगतम् अवदत् सः ।

अपूर्वायाः मूर्च्छाप्राप्तिं ज्ञात्वा सः प्रकोष्ठात् बहिः आगतवान् आसीत् धावनवेगेन । किन्तु प्राप्तसंज्ञायै तस्यै मुखं दर्शयितुं न आसीत् तस्मिन् धैर्यम् । अतः एव सः मन्दं ततः अपसृतवान् ।

प्रभाकररावः मौनस्थितिं भञ्जयन् अवदत् - ‘‘एतस्मात् एव कारणात् अस्य विवाहस्य विषये अधीरता प्रदर्शिता आसीत् मया । सूर्यः अपि एतं विषयम् अद्यैव जानाति । इतः पूर्वं तमपि विषयं न उक्तवन्तः आस्म वयम् ।..’’

‘‘भवान् तु विषयं जानाति स्म एव । जानता अपि भवता किमर्थम् अहं न उक्ता ? भवत्तः एतादृशः व्यवहारः न निरीक्षितः आसीत्’’ इति सविषादम् उक्तवती अपूर्वा ।

‘‘विषयः गोपनीयः इति मम उद्देशः न आसीत् वत्से ! मया त्वाम् आहूय वक्तुं प्रयासः कृतः । किन्तु त्वं किमपि उक्त्वा मम मुखपिधानं कृतवती । अन्यच्च, भवन्तौ परस्परम् अनुरक्तौ आस्ताम् अपि ।...’’

‘‘मम पुत्रे यदि तव वास्तविकः अनुरागः, तर्हि उदारेण मनसा त्वम् एतस्मिन् विषये क्षमां प्रदर्शयसि इति आवाभ्यां भावितम् आसीत् ।...’’ इति अवदत् विजयम्मा ।

तदा अपूर्वा तस्यां दिशि दृष्टि प्रसार्य सोद्वेगम् अवदत् - ‘‘क्षमां दर्शयितुं योग्यम् उदारं मनः मम अस्ति उत न इति नाहं जाने । विस्मर्तुम् अर्हा वेदना तु न एषा । बाल्ये अन्यैः बालैः सह विद्यालयात् प्रत्यागत्य मया गृहाङ्गणे उपविश्यते स्म । अन्धकारप्रसारावसरे पिता कार्यालयात् प्रत्यागच्छति स्म । मह्यं चाकलेहम्, अन्यत् किमपि वा आनयति स्म सः । ततः पाकं कृत्वा सः मां भोजयति स्म । गीतं गीत्वा मां शाययति स्म । पितुः स्मरणात् मया एतावत् एव स्मर्यते । किन्तु भवन्तः सर्वे पितुः स्मरणात् कियतः अंशान् स्मरन्ति ! एतादृश्यः स्मृतयः मया यथा न प्राप्येरन् तथा कृतवान् अस्ति भवतोः पुत्रः । मया परेषां गृहे अनाथभावनया परावलम्बिजीवनं यथा याप्येत तथा कृतं तेनैव । मम जीवनस्य हर्षं हासं च निवार्य आत्महीन-भावनया अहं यथा वर्धेय तथा कृतं तेन । तावदेव न, भवादृशानां गृहे परावलम्बितया, अन्येषां कृपां प्रतीक्ष-माणया यथा जीवनीयं स्यात् तथा अकरोत् सः । कथं मया क्षमा दर्श्येत अस्य विषये ? मादृश्याः अनाथायाः अध्ययनाय व्यवस्था कृता इति कारणतः भवत्सु मम गौरवम् आसीत् । किन्तु इदानीं ज्ञायते - तादृशे आचरणे मानवीयतादृष्टिः, अनुकरणार्हः आचारः वा न आसीत् इति । परमस्वार्थः आसीत् तस्य पृष्ठभूमिकायाम् । भवन्तः यत् कृतवन्तः तत् तु कृतस्य दोषस्य प्रायश्चित्ताय । स्वस्य अपराधिभावं शमयितुं भवद्भिः मम साहाय्यं कृतम् । भवताम् उपकारस्य पृष्ठभूमिकायाम् अनुकरणार्हता अस्ति इति भ्रान्त्या मया भवन्तौ समाराध्येते स्म पूज्यभावनया । किन्तु इदानीं तु सर्वस्यापि विपर्यासः एव ।...’’

अपूर्वा हृदयस्थं तापं वचनरूपेण यत् उद्वमति स्म तस्य श्रवणात् प्रभाकररावः, विजयम्मा, प्रकोष्ठस्थः सूर्यः च नितरां त्रस्ताः । तस्याः एकैकमपि वचनं तैः कृतं दोषम् अभिव्यञ्जयति स्म । ‘अस्माभिः महान् प्रमादः कृतः’ इति वदति स्म तेषाम् अन्तरङ्गम् ।

‘सर्वेषां दृष्ट्या अपराधिस्थाने तिष्ठन् अहम् इदानीम् अपूर्वायाः पुरतः अपि अपराधी एव अभवम्’ इति चिन्तयन् सूर्यः बहुधा पर्यतपत् ।

ततः अपूर्वा वसुमत्याः पुरतः स्थित्वा - ‘‘मातृभगिनि ! मया सर्वम् अवगम्यते इदानीम् । यस्य गृहस्य जनेन मम पिता मारितः तस्य गृहस्य आधमर्ण्यं यथा प्राप्येत तथा तस्मिन् एव गृहे मम वासभोजनादिव्यवस्था भवत्या किमर्थं परिकल्पिता ? आत्माभिमानः किं न अवारुणत् भवतीम् ? भवद्भिः यत् खाद्येत तत्रैव यदि कवलद्वयं मह्यं दत्तं स्यात् तर्हि न कोऽपि खेदः अभविष्यत् । उपवासः अपि वरमेव स्यात्, न तु एतस्य पापक्षालनाय कृतस्य उपकारस्य आश्रयणम् । अयम् उपकारः मां शूलमिव तुदति । स्वविषये एव मयि तिरस्कारः उत्पद्यते’’ इति वदन्ती भूमौ उपविश्य हस्ताभ्यां मुखं पिधाय भृशम् अरोदीत् । तडिदाघातः इव प्राप्तात् वस्तुतत्त्वाघातात् नितरां त्रस्ता आसीत् सा ।

‘‘अपूर्वे ! मया स्वयं गत्वा एतेषां साहाय्यं न याचितम् । राववर्यः एव माम् आह्वयत् । ‘मृतस्य मम आवुत्तस्य काचित् लघ्वी पुत्री अस्ति । तस्याः पोषयिता कोऽपि नास्ति’ इति आरक्षकप्रमुखद्वारा ज्ञात्वा पत्रं विलिख्य राववर्यः माम् आनाय्य - ‘इतः परम् अस्याः रक्षणभारः भवत्याः । एतदर्थं प्रतिमासं धनम् अहं ददामि’ इति अवदत् ।...’’

‘‘कृतं पापं धनदानमात्रेण क्षीयेत किम् ? मृतः पिता मया प्रतिप्राप्येत किम् ?’’ इति उक्त्वा प्रभाकररावं पश्यन्ती सा अवदत् - ‘‘भवान् अस्य पोषकः सन् अपि पितृस्थाने तिष्ठन् तद्विषये महतीम् आस्थां दर्शयति स्म । तस्य उदर्कस्य विषये परितपति स्म । तस्य उन्नत्यै प्रार्थयते स्म । सः स्वस्य उत्तरदायित्वं जानातु इति आशंसति स्म । यदि मम पिता सजीवः स्यात् तर्हि सोऽपि एतत्सर्वम् अकरिष्यत् । मां प्रीत्या अपोषयिष्यत् । तेभ्यः सर्वेभ्यः सौभाग्येभ्यः मां वञ्चिताम् अकुर्वन् भवन्तः । .... मां हतभाग्यां विहितवन्तः भवन्तः ।....’’



तया प्राप्तस्य हृदयवेधस्य परिमाणं जानन्तः सर्वे - ‘एतां सान्त्वयितुं वयं न शक्नुमः’ इति चिन्तयन्तः तूष्णीं स्थितवन्तः आसन् । अकस्मात् उपस्थितात् घोरसत्यात् सा आघातखाते पतिता आसीत् ।

‘‘अत्र नास्ति कोऽपि मदीयः । सर्वे वञ्चकाः । सर्वे मुखावरणधारिणः । आन्तर्यम् अन्यत् । दृश्यमानः मुखभावः अन्यः एव । यदि अत्र इतोऽपि क्षणं यावत् अहं तिष्ठेयं तर्हि मया पितुः विषये द्रोहः एव आचरितः भवेत् । नाहं तिष्ठामि अत्र इतः परम्’’ इति उक्त्वा झटिति उत्थाय स्वप्रकोष्ठं प्रति गतवती अपूर्वा ।

अचेतना इव स्थिता विजयम्मा वसुमतीं दैन्येन पश्यन्ती अवदत् - ‘‘वसुमति ! त्वं वा तां संयमं बोधय । सा प्रमाद्यति इदानीम् इति भाति ।...’’

वसुमती तु एकं पदम् अग्रे स्थापयितुम् अपि अशक्ता आसीत् । दारिद्र्यतापात् दह्यमाना वसुमती स्वकुटुम्बपोषणे एव कष्टम् अनुभवन्ती यदा आसीत् तदा प्रभाकररावः अपूर्वायाः समग्रमपि व्ययभारं वोढुं सज्जः जातः । तदा सा तम् आपद्बान्धवमेव मतवती । रावस्य कृपाकटाक्षप्राप्तिकारणतः अपूर्वायाः जीवनं निश्चिन्तं भवेत् इति विचिन्त्य वसुमत्या साहाय्यस्वीकारः अभ्युपगतः आसीत् । अपूर्वया यत् उक्तं तया दृष्ट्या न चिन्तितमेव आसीत् तया ।

अपूर्वा वस्त्रादीनि स्यूते पूरयित्वा प्रकोष्ठात् बहिः आगता । पुनः गत्वा निश्चयकार्यक्रमं निमित्तीकृत्य दापितानि वस्त्राभरणादीनि विजयम्मायाः पुरतः निधाय - ‘‘एतानि सर्वाणि भवदीयानि । एतावन्ति दिनानि भवतां कृपाश्रये मया स्थितम् । सत्यस्य ज्ञानस्य अनन्तरम् एतस्य स्वीकारे मम मनः न सज्जते । अयम् अहङ्कार-व्यवहारः इति मा चिन्त्यताम् । मम मनः नितराम् आघातग्रस्तम् अस्ति । अत्रैव वासात् मम उद्वेगः इतोऽपि वर्धेत ।...’’

एतावता कण्ठस्तम्भं प्राप्य सा कथनं स्थगितवती । क्षणं विरम्य सा अङ्गुल्यां सूर्येण धारितम् अङ्गुलीयकं निर्भावुकतया अपनीय विजयम्मायाः पुरतः स्थापित-वती ।

तदा उद्वेगं सोढुम् अशक्नुवती विजयम्मा अवदत् - ‘‘एतावती कटुता न प्रदर्शनीया वत्से ! सूर्यः त्वां प्राणसमां भावयति । तेन स्वस्थजीवनं प्राप्तं त्वत्कारणात् एव । इदानीं यदि त्वया सः परित्यज्येत तर्हि तस्य का गतिः भवेत् इति न जाने ।...’’

‘‘इदानीमपि पुत्रम् अधिकृत्य एव चिन्ता ! स्वार्थ-मात्रचिन्तनम् !’’ इति उपहासपूर्वकम् अवदत् अपूर्वा । प्रभाकररावः पूर्णतः पराजयम् अङ्गीकृत्य अपूर्वायाः मुखं द्रष्टुम् अशक्नुवन् अधोमुखतया स्थितः आसीत् । सर्वान् सकृत् उपेक्षया दृष्ट्वा स्यूतं गृहीत्वा द्वारात् बहिः पदं स्थापितवती अपूर्वा ।

तदा वस्तुस्थितिम् अवगत्य ताम् उपसर्प्य वसुमती अवदत् - ‘‘अये ! कुत्र गच्छसि ? आवाभ्यां सह ग्रामं न आगच्छसि किम् ?’’

‘‘किं ग्रामगमनेन मम ? इतः परं मम पोषणाय राववर्यः धनं न दद्यात् ननु ? मम पोषणभारः भवत्याः किमर्थम् ?’’ इति कठोरस्वरेण उक्तवती अपूर्वा ।

‘‘यत् प्रवृत्तं तद्विषये अलम् अधिकचिन्तया । त्वं व्यथितासि इति जानामि अहम् । सम्बन्धः न छेत्तव्यः । आगच्छ मया सह ग्रामं प्रति ।’’

‘‘नाहं ग्रामं प्रति आगच्छामि, न वा अत्र रावगृहे स्थास्यामि । एकाकिताम् इच्छामि अहम् । मद्विषये चिन्तां त्यजत’’ इति उक्त्वा अपूर्वा अग्रे प्रस्थितवती एव ।

एतत्सर्वं दृष्ट्वा तूष्णीं स्थातुम् अशक्नुवन् सूर्यः प्रकोष्ठात् बहिः आगत्य - ‘‘अपूर्वे तिष्ठ !’’ इति आर्ततया अवदत् । तस्य ध्वनेः आर्द्रता अपूर्वायाः मनः विचलितम् अकरोत् क्षणं यावत् । तथापि तत् उपेक्ष्य सा अग्रे पदानि स्थापितवती । तावता तस्याः अभिमुखं स्थित्वा साश्रुनयनः वेदनापूर्णमुखः च सन् सूर्यः - ‘‘अपूर्वे ! क्षमस्व माम् । एतत् सत्यं मया ज्ञातम् अद्यैव ।...’’ इत्येतावदेव वक्तुं समर्थः सन् करौ संयोज्य शिरः अवनमय्य अतिष्ठत् ।

‘‘यत् प्रवृत्तं तद्विषये भवति विषादः पश्चात्तापश्च अस्ति इति अहं जानामि । तत् कृत्यं भवता बुद्ध्या न कृतम् इत्यपि जानामि । प्रपञ्चे असङ्ख्येषु जनेषु सत्सु भवतः हननकृत्यस्य बलिरूपेण मम पिता एव लब्धः इति तु दौर्भाग्यस्य विषयः । एतत्सर्वं ज्ञात्वा अपि भवता सह कथं स्थातुं शक्नुयाम् अहम् ? भवद्दर्शनात् तदेव कृत्यं नेत्रयोः पुरतः नृत्यति । मम पितरं मारितवतः सहपथिका कथम् अहं भवेयम् ? मयि तादृशी शक्तिः नास्ति । विस्मर्तुम् अर्हा क्षुद्रा घटना न एषा । क्षमां दर्शयितुम् अपेक्षितम् औदार्यं नास्ति मयि इदानीम् । कृपया मम पुरतः एवं न स्थीयताम् । यदि मयि वास्तविकी प्रीतिः स्यात् तर्हि किं मम कञ्चित् उपकारं कर्तुम् अर्हेत् भवान् ?’’

‘‘कः उपकारः? वद अपूर्वे ! त्वत्कृते किमहं कुर्याम् ? तव वेदनां कथम् अपाकुर्याम् ?’’

‘‘अहं विस्मर्तव्या भवता । कठोरसत्यं हृदि धृत्वा भवत्सङ्गिनी भवितुं नार्हामि अहं सर्वथा । मयि प्रीतिः यदि प्रबला स्यात् तर्हि सर्वं विस्मृत्य उत्तरदायित्ववता सता भवता इदानीं यादृशं जीवनं याप्यते तादृशमेव जीवनं करणीयम् अग्रे अपि । अन्यां योग्यां कन्यां प्राप्य परिणीयताम् ।...’’

अपूर्वायाः मुखात् एतादृशानि वचनानि अनिरीक्षितवान् सूर्यः - ‘‘यत् पापकृत्यं कृतं तदर्थं योग्यं दण्डनं प्राप्य विविधानि कष्टानि अपि अनुभूतानि सन्ति एव मया । त्वद्वियोगरूपं दण्डनं मा विधेहि अपूर्वे ! सर्वेषाम् उपेक्षां प्राप्य दिनानि यापयन्तं मां त्वं स्वीकृतवती यत्, तत् तु महतः सौभाग्यस्य विषयः । किन्तु मम दौर्भाग्यकारणतः पुनः विलक्षणा स्थितिः उपस्थिता अस्ति । दैवं मां परीक्षते । त्वं सामान्यशिला इव स्थिते मयि शिवरूपं प्रकल्पितवती । ताम् एव शिलाम् इदानीं मा भञ्जय । त्वत्कारणतः एव सर्वे माम् अभ्युपगच्छन्तः सन्ति । यदि इदानीं त्वं मां तिरस्कुर्याः तर्हि मम का वा गतिः ? इदानीं तव मनः उद्विग्नम् अस्ति इति अहं जानामि । इदानीं मा गच्छ । केषाञ्चित् दिनानाम् अनन्तरं विस्तरेण सम्भाष्य यथोचितं निर्णयाम ।...’’ इति वदन् तां सान्त्वयितुं प्रायतत । किन्तु ततः किमपि फलं न सिद्धम् ।

‘‘मां रोद्धुं प्रयासः मास्तु सूर्यवर्य ! सः यत्नः व्यर्थः । मम नेत्रयोः पुरतः यदि भवान् तिष्ठेत् तर्हि सा घटना पुनः पुनः स्मृतिपथम् आगत्य मां तुदेत् । अतः एव इतः अहं निर्गच्छन्ती अस्मि । माम् अवगन्तुं प्रयासः क्रियताम्’’ इति अश्रूणि स्रावयन्ती परमया व्यथया अपूर्वा यदा अवदत् तदा सूर्यः तस्याः मार्गतः अपसृत्य तस्याः गमनाय अवसरम् अकल्पयत् ।

सर्वे तस्याः गमनमेव निर्निमेषं दृष्टवन्तः स्तब्धाः सन्तः ।

\* \* \*

‘श्वासोच्छ्वासमपि यत्र कर्तुं न शक्येत तादृशात् स्थलात् अविलम्बेन निर्गन्तव्यम्’ इति एकेन एव चिन्तनेन गृहात् निर्गतवत्याः अपूर्वायाः कापि स्पष्टता न आसीत् - कुत्र गन्तव्यम् इति । ‘यः अनुरागातिशयपात्रभूतः सः सूर्यः एव मम पितुः हननकर्ता, स च अंशः तद्गृहजनैः गोपितः आसीत् प्रयासेन’ इत्ययम् अंशः तां बहुधा पीडयति स्म । यः अंशः कण्टकम् इव यत्र पौनःपुन्येन तुदेत् तत्र कथं वा वसेत् सा ? सत्यम् अनावृतं सत् तत् जानतां मुखावरणम् अपनयत् तस्याः श्रद्धाविश्वासयोः कुठाराघातमेव कृतवत् आसीत् ।

अन्तरङ्गकोलाहलात् त्रस्ता सा हस्तस्थम् अल्पं धनं, वस्त्रादीनि च स्वीकृत्य निर्गतवती आसीत् । अप्रयत्नेन तस्याः पादौ तां यानस्थानकं प्रति अनयताम् । शून्यया दृष्ट्या सा गमनागमनं कुर्वन्ति यानानि पश्यन्ती उपविष्टवती आसीत् । तावता दूरवाण्या तस्याः सम्पर्कं कृत्वा अवदत् आदर्शः - ‘‘हरिः ओम् ! अपूर्वावर्ये !’’

स च ध्वनिः तस्यै महान्तम् आधारम् अकल्पयत् इव । असहायकतास्मरणात् तस्याः दुःखम् उद्गतम् । सा सगद्गदं रुदितवती । आदर्शः दिग्भ्रान्त्या अपृच्छत् - ‘‘किं जातम् अपूर्वार्ये ! क्व तिष्ठति भवती ? किमर्थं रोदनम् एतत् ?’’

रुदती एव अवदत् अपूर्वा - ‘‘आदर्शार्य ! मया गृहं परित्यज्य आगतम् ।..’’

‘‘एवम्! भवती इदानीं कुत्र तिष्ठति ? उच्यताम् । एषोऽहं तत्र आगच्छामि अविलम्बेन ।...’’

अपूर्वा स्थलविवरणम् उक्तवती । आदर्शः अल्पे एव काले तत्र उपस्थितः । अपूर्वायाः म्लानमुखताम्, असहायकस्थितिं च दृष्ट्वा आदर्शः द्रुतहृदयः जातः । किमपि अपृष्ट्वा तां स्वगृहम् अनयत् सः ।

विद्या अपूर्वाम् आदरेण एव स्वागतीकृतवती । ‘यत्र अद्यावधि न आगतं तत् गृहं प्रति एतादृश्यां स्थितौ आगन्तव्यम् अभवत् ननु ?’ इति विषादं प्राप्तवती अपूर्वा ।

‘‘एतां किमपि मा पृच्छ, यावत् सा स्वयं न वदेत्’’ इति मातरम् असूचयत् आदर्शः । तस्याः वासाय प्रकोष्ठः दर्शितः । विद्या अल्पाहारं दत्तवती । किन्तु मनसः आघातस्य कारणतः तं सेवितुं न शक्तम् अपूर्वया ।

प्रकोष्ठं प्राप्य शय्यायां शयानायाः तस्याः रोदनम् उद्गतम् । तस्याः नेत्राभ्याम् अश्रूणि निर्गतानि । किञ्चित्कालम् अबाधं रोदनं यदा प्रवृत्तं तदा उद्वेगः किञ्चिदिव अपगतः ।

आदर्शस्य तु रात्रिसेवाकार्यम् इत्यतः सः ताम् उपसर्प्य - ‘‘एतत् स्वगृहत्वेन एव भाव्यताम् । यत् आवश्यकं तत् निर्दाक्षिण्यं पृच्छ्यताम् । माता तु गृहे तिष्ठति एव सदापि । अहं तु इदानीं कार्याय गच्छामि ।...’’ इति अवदत् ।

तदा अपूर्वा तम् आर्ततया दृष्ट्वा अवदत् - ‘‘आदर्शार्य ! अद्य कार्यार्थं गन्तव्यम् एव किं भवता ? मया सम्भाषणीयम् अस्ति बहु ।...’’ इति ।

‘‘गमनस्य अनिवार्यता अस्ति उत न इति मुख्यः विषयः न । अद्य तु भवती नितराम् उद्विग्ना अस्ति । तस्य उपशमः भवतु किञ्चित् । मनश्शान्तिं प्राप्तुं प्रयत्यताम् । श्वः प्रातः आगमिष्यामि अहम् । तदा शान्ततया उपविश्य सम्भाषणं करवाव’’ इति उक्त्वा तां सान्त्वयित्वा निर्गतः आदर्शः ।

तस्य निर्गमनस्य अनन्तरम् एकाकितया स्थितिः नीरसताम् अजनयत् । उद्वेगः तु उपशान्तः आसीत् । तदा विद्या - ‘‘वत्से ! किं काफीं दद्याम् ?’’ इति पृच्छन्ती पाकशालां गत्वा काफीं सज्जीकृत्य आनीय प्रीत्या तस्यै प्रादात् ।

तस्याः प्रीतिपूर्णः व्यवहारः अपूर्वायाः मनसः निर्मलताम् अकल्पयत् । कार्यालयात् आगतः आदर्शस्य पिता श्रीधररावः तया सह आत्मीयतया एव सम्भाषितवान् । त्रयः अपि उपविश्य लघुजल्पनं कृतवन्तः । एतस्मात् अपरिचितता अपगता । अतः मनोव्यथां विस्मृत्य मानसिकचैतन्यं प्राप्तुं शक्तवती अपूर्वा ।

अनन्तरदिने चिकित्सालयकर्तव्यं समाप्य प्रत्यागतः आदर्शः मात्रा सह सम्भाषणरताम् अपूर्वां दृष्ट्वा महत् आश्चर्यं प्राप्तवान् । आघातितमनस्काम् अपूर्वां सान्त्वयितुं किं किं करणीयं स्यात् इति बहुधा विचिन्त्य श्रान्तेन तेन एतस्य दृश्यस्य दर्शनात् महती गतचिन्तता प्राप्ता ।

‘यदि अपूर्वा मम पाणिग्रहणम् अभ्युपगत्य एतत् गृहम् आगच्छेत् तर्हि प्रतिदिनम् अपि एतत् दृश्यं दृष्टिगोचरं स्यात्’ इति चिन्तयतः तस्य मुखे मन्दहासः कश्चन आगत्य गतः ।

दैनन्दिनं कृत्यं समाप्य स्नानम् उपाहारं च विधाय उपविष्टवतः तस्य पुरतः उपस्थाय अवदत् अपूर्वा - ‘‘मया तत् गृहं शाश्वततया परित्यज्य आगतम्’’ इति । तदवसरे विद्या अपि तत्रैव आसीत् ।

‘‘आं, जानामि अहम् । भवत्या ततः यदा निर्गतं तदा सूर्यः दूरवाणीं कृत्वा माम् असूचयत् - भवती गृहं प्रति नेतव्या इति । किन्तु कारणं किमपि न उक्तं तेन । भवत्याः अत्र प्राप्तिम् अपि दूरवाणीं कृत्वा ज्ञातवान् सः । किं प्रवृत्तं तत्र ?’’ इति अपृच्छत् आदर्शः ।

‘‘मम पितुः हननकर्ता तु सूर्यः एव’’ इति यदा अपूर्वया उक्तं तदा आदर्शः विद्या च स्तब्धौ जातौ ।

‘‘अतः एव अग्रजः भ्रातृजाया च भवतीं स्वगृहे वासयित्वा अध्ययनव्यवस्थां कृतवन्तौ । एवं ननु ?’’ इति अवदत् विद्या । तस्याः वचनस्य श्रवणात् अपूर्वायाः मुखं पुनरपि म्लानं जातम् । (अनुवर्तिष्यते ...)
