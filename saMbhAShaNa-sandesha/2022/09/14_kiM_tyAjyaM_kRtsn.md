+++
title = "14  किं त्याज्यं कृत्स्नं भारतीयम"

+++
![](magazine_images/img-1661867531download.jpg)

**किं त्याज्यं कृत्स्नं भारतीयम् ?**

\* सूर्यः, डा. अनूषा च

 अद्यत्वे भारतं विकासपथे अग्रे दृश्यते । किन्तु केचन एतत् न सहन्ते । अतः ते भारतयानां चिन्तन-चिकित्साक्रम-वैज्ञानिकसिद्ध्यादीनां विषये, आर्थिकप्रगतिविषये, विकासपराणां योजनानां विषये च अपप्रचारं कुर्वन्ति । एतदर्थं तैः आश्रीयमाणाः मार्गाः अपि भवन्ति अपूर्वाः । आधुनिकं क्रमं अनुसृत्य तैः यत् लिख्यते तस्य पठनात् भासते यत् वस्तुतत्त्वमेव एतत् इति । द्वित्राणि उदाहरणानि उपस्थाप्यन्ते अत्र ।

![](magazine_images/img-1661867607coconut-water.jpg)‘नारिकेलजलपानात् सम्भाव्यमानेषु अपायेषु अन्यतमः - रक्ते पोट्याशियम्प्रमाणस्य आधिक्यम् । एतेन मूत्रपिण्डस्य वैफल्यम्, मूर्च्छारोगः, हृदयस्तम्भनं च भवितुम् अर्हति । एतेन मरणमपि सम्भवेत् । अधिकं नारिकेलजलं पीतवतः कस्यचित् जनस्य मरणमपि जातम् इति वैद्यकीयाध्ययनानि दृढीकुर्वन्ति । भारते वृद्धानां मारणार्थं नारिकेलजलस्य उपयोगः क्रियते । वृद्धं सततं नारिकेलजलं पाय्यते । तेन सः ज्वरग्रस्तः भवति । अन्ततो गत्वा सः मरणं प्राप्नोति । मुक्तरूपेण नारिकेलजलस्य विक्रयणात् शिलीन्ध्रोत्पत्तेः अपायः आहारौषधयोः प्रशासनेन सूचितः । अद्यत्वे नारिकेलजलस्य प्रचाराय मिथ्या-विज्ञापनानि प्रकाश्यन्ते बहुधा । न्यूनरूपेण मेदः, शर्करपिष्टं च बिभ्रत् नारिकेलजलं देहदार्ढ्यार्थम् आवश्यकम् अयः ददाति, तस्मात् क्रीडकानाम् इदम् उत्तमं पेयम् इति मिथ्याविज्ञापनं कुर्वतीनां संस्थानां विरुद्धं प्रशासनेन दण्डः विहितः ।...’

एतादृशं विवरणं प्राप्यते ‘विकिपीडिया’ख्ये जालपुटे । (httpsः//en.wikipedia.org/wiki/Coconut´water) एतस्य पठनात् किं भासेत ? नारिकेलजलसेवनम् अपायाय इति ननु ?

अपरम् उदाहरणं पश्यत । सर्पगन्धाविषये विकिपीडियायां यत् लिखितं तत् पठत ।

‘सर्पगन्धाख्यस्य सस्यस्य औषधरूपेण उपयोगात् जठरे व्रणः भवितुम् अर्हति । सर्पगन्धायां विद्यमानस्य ‘रेसेप्टिन्’नामकस्य अंशस्य कारणतः वमनं, शिरोभ्रमणं, विविधमानसिकरोगाः च उद्भवन्ति ।....’ (httpsः//en.wikipedia.org/wiki/Rauvolfia serpentine इत्यत्र)

एतस्य पठनात् कः भावः प्राप्येत ? औषधत्वेन सर्पगन्धायाः उपयोगः अपायाय एव इति ननु ?![](magazine_images/img-1661867686sarpagandha.jpg)

‘आयुर्वेदः भारतीयोपखण्डे पर्यायरूपेण विद्यमानः कश्चन चिकित्साक्रमः । सः ‘वैज्ञानिकांशरहितः विचारः’ (pseudo scientific) । आयुर्वेदवैद्यपद्धतितः रोगनिवारणं भवति इत्यस्य कोऽपि आधारः नास्ति । ..’ इत्येवं पङ्क्तयः दृश्यन्ते [httpsः//en.wikipedia.org/wiki/Ayurveda](httpsः//en.wikipedia.org/wiki/Ayurveda) इत्यत्र ।

एताः पङ्क्तयः कं सन्देशं यच्छन्ति ? आयुर्वेदशास्त्रं किञ्चन मिथ्याशास्त्रं, ततः चिकित्सा रोगनिवारणं वा भवितुं न अर्हति इति ननु ?

निदर्शनत्वेन त्रयः उल्लेखाः अत्र उपस्थापिताः । आङ्ग्लविकिपीडियायां विद्यमानाः पङ्क्तयः एताः । विभिन्नेषु जालपुटेषु लेखेषु च एतादृशाः विचाराः बहुधा प्रसार्यमाणाः दृश्यन्ते ।

नूतनतया श्रुतस्य कस्यचित् अंशस्य विषये अधिकं ज्ञातुम् इच्छन्तः जनाः विकिपीडियां प्रविशन्ति । एतादृशान् अंशान् लेखे ये पठेयुः तेषु निश्चयेन भीतिः उत्पद्येत एव ननु अत्र विवृतानां तत्त्वानां विषये ? भीति-जनकानां वस्तूनां तत्त्वानां वा उपयोगं जनाः कदापि न कुर्वन्ति । सतः अपि उत्तमगुणान् गौणीकृत्य अल्पानाम् अवगुणानां पर्वतीकरणम् एतेषु लेखेषु कृतं दृश्यते इत्येतत् तु स्फुटम् एव ।

वस्तुतः आधाररहिताः लेखाः न लेखनीयाः इति अस्ति विकिपीडियायां कश्चन नियमः । तदर्थं लेख-सज्जीकर्तृभिः किमपि प्रामाण्यं दर्शनीयम् एव भवति । अतः कस्यचित् अप्रधानस्य क्षुल्लकस्य वा अध्ययनस्य विवरणम् आधारत्वेन दीयते तादृशैः । नारिकेल-जलविषये अपि एतदेव कृतम् । टेन्निस्क्रीडकः कश्चन नारिकेलजलपानाधिक्येन पतितः इति आधारः तत्र उल्लिखितः । तथैव तमिळुनाडुराज्ये अत्यन्तं विरलतया आचर्यमाणस्य ‘तलैकूतल्’ इत्यस्य अन्धविश्वासस्य विषये अपि विद्यमानः कश्चन लेखः आधारत्वेन प्रदत्तः । एतेन स्पष्टं भवति यत् नारिकेलस्य दूषणमेव लेखस्य मुख्यम् उद्देश्यम् इति ।

भारतीयाः यद्यद् उत्तममिति मन्यन्ते तस्य सर्वस्यापि दूषणे अनेके प्रवर्तन्ते । अद्यत्वे क्वचित् वाणिज्यदृष्टिकारणतः अपि ईदृशानि लेखनानि प्रकाश्यमानानि दृश्यन्ते ।

नारिकेलात् प्रतिशतम् एकमिता (१%) हानिः अपि नास्ति इति भारतीयवैद्यानां स्पष्टः निर्णयः वर्तते । आयुर्वेदग्रन्थेषु अपि नारिकेलस्य गुणाः बहवः उक्ताः एव । तद्यथा -

बालस्य नारिकेलस्य जलं प्रायो विरेचनम् ।

नालिकेराम्बु तरुणं तृष्णाघ्नं पित्तनाशकम् ॥

 - (राजवल्लभनिघण्टुः)

![](magazine_images/img-1661867730charaka.jpg)किम् अधिककथनेन ? आधुनिकवैद्याः अपि नारिकेलजलसेवनं प्रशस्तम् एव मन्यन्ते । नारिकेलजलं भारतीयानां दृष्ट्या महत्त्वपूर्णम् अमृतसमानम् औषधम् । तस्य अप्रशस्तता कथम् अङ्गीकारार्हा भवेत् ? अन्यत् अपि अत्र स्मर्तव्यम् - अनुचिततया उपयुज्यमानम् औषधम् अपायाय भवेत् एव । तत्र दोषः न औषधस्य, अपि तु उपयोगक्रमस्य । तदर्थम् औषधस्य निन्दनं न उचितम् ।

इदानीं सर्पगन्धाविषयं पश्याम किञ्चित् । सर्पगन्धा अपि किञ्चन श्रेष्ठम् औषधम् । व्रणे, कृमिकृते पिटके, कीटसर्पादिदंशने, विषमज्वरनिवारणे, बुद्धिविकासे, निद्राहीनतायां, रक्तप्रवाहसमस्यायाम् .... इत्येवं बहुविधानां रोगाणाम् औषधत्वेन उपयुज्यते सर्पगन्धा ।
तस्याः गुणाः आयुर्वेदश्लोकेषु बहुधा उक्ताः । एकम् उदाहरणं यथा -

नाकुली सर्पगन्धा च स्यात् तिक्ता परिकीर्तिता ।

मूषकस्य विषं हन्ति कृमिदोषविनाशिनी ।

 - (धन्वन्तरिनिघण्टुः)

इतः परम् आयुर्वेदविषये अवधानं दद्याम ।

आयुर्वेदः कश्चन श्रेष्ठः वैद्यकीयविधिः इति अनेकैः प्रमाणैः निरूपितं वर्तते । आयुर्वेदस्य वैज्ञानिकता अपि बहुधा सिद्धा एव । आयुर्वेदे रोगादिविषयेषु कीदृशं सूक्ष्मचिन्तनं कृतं दृश्यते इति त्रिसहस्राधिकेभ्यः वर्षेभ्यः प्राक् रचितेषु चरकसुश्रुतसंहितादिग्रन्थेषु द्रष्टुं शक्नुमः ।

चिकित्सापद्धत्याः आधारेण शास्त्रे विविधाः विभागाः ऐदम्प्राथम्येन आयुर्वेदे एव दर्शिताः । कायचिकित्सा, वृषाचिकित्सा, बालचिकित्सा, ग्रहचिकित्सा, ऊर्ध्वाङ्गचिकित्सा, शल्यचिकित्सा, विषचिकित्सा, जराचिकित्सा इति अष्टौ भेदाः आयुर्वेदे विद्यन्ते । वृद्धानां चिकित्सायां पाश्चात्त्यवैद्यपद्धतिः अधुनापि सुदृढा नास्ति । आयुर्वेदे तु आ बहोः कालात् पूर्वमेव जराचिकित्सा इति शाखा विस्तृतरूपेण विकासिता आसीत् । वयसः विभागः, दीर्घायुष्यप्राप्त्यर्थम् अनुसर्तव्याः मार्गाः, वार्धक्यबाधां निवारयितुम् अनुसर्तव्या दिनचर्या, वयःसहजव्याधीनां चिकित्सा इत्येतेषां विचाराणां प्रस्तुतिः आयुर्वेदे दृश्यते ।

विषचिकित्साविभागेऽपि महती विस्तृतिः आयुर्वेदशास्त्रे विद्यते । विषस्य तीक्ष्णताधारेण सर्पादीनां प्रभेदविवरणं, देहे सप्तसु स्तरेषु विषवृद्धिविवरणं, प्रतिविषप्रयोगः, सर्प-वृश्चिक-मूषक-शुनकादीनां दंशनस्य दुष्परिणामाः इत्यादयः बहवः अंशाः आयुर्वेदे उक्ताः । बहवः आयुर्वेदीयशास्त्रीयाः विचाराः न केवले आयुर्वेदशास्त्रे प्रसिद्धाः, अपि तु सामान्यजनैः अपि सहजतया ज्ञाताः आसन् । अत एव काव्यादिष्वपि एतस्य उल्लेखं द्रष्टुं शक्नुमः । उदाहरणार्थं मानवस्य शरीरे विषवृद्धिः कथं भवति इत्येषः विचारः सप्तमशतके विरचिते भगवदज्जुकप्रहसने वर्णितः । तद्यथा -

रोमाञ्चो मुखशोषश्च वैवर्ण्यमथ वेपथुः ।

हिक्का श्वासश्च संमोहः सप्तैते विषविक्रियाः ॥

 - (भगवदज्जुकम्)

सुश्रुतसंहितायां कीटानां प्रभेदविषये यदुक्तं तस्य दर्शनेन आयुर्वेदस्य व्यापकता अवगन्तुं शक्या ।

आग्नेयांशयुक्ताः कीटाः २४

वायव्यांशयुक्ताः कीटाः १८

सौम्यकीटाः १३

सन्निपातजकीटाः १२

करभकीटाः ४

गोधेरकाः ५

गलगोलिकाः ६

शतपादिनः ८

मण्डूकाः ८

पिपीलिकाः ६

मक्षिकाः ६

मषकाः ५

एतेषां सर्वेषामपि प्रभेदानां नामानि, दंशलक्षणानि, चिकित्साः च आयुर्वेदे उक्ताः ।

रोगाणां सम्प्राप्त्याधारेण चतुर्धा विभागः दृश्यते - सुखसाध्यः, कृच्छ्रसाध्यः, याप्यः, असाध्यः इति । रोगाधिष्ठानाधारेण शारीरकः मानसिकः इति भेदद्वयम् । कारणम् आश्रित्य निजः आगन्तुकः चेति भेदद्वयम् । दोषप्राबल्याधारेण वातजः, पित्तजः, कफजः, द्वन्द्वः, सन्निपातजः चेति पञ्च भेदाः । एवं भेदकरणे एव एतावत् चिन्तनं यत्र प्रवृत्तं तत्र चिकित्सायां सुमहत् चिन्तनं स्यात् एव इति किं पुनः वक्तव्यम् ?

मनः इत्येषः विचारः पाश्चात्त्यानां तु अपरिचितः एव आसीत् । आयुर्वेदे इन्द्रियाणाम् उत्पत्तिः, इन्द्रियाणां कार्यम्, इन्द्रियाणां कार्यक्षमतायाः हानिकारकाः अंशाः, व्याधयः, चिकित्सा, मनसः स्थानम्, मानसिकाधेः रक्षणार्थम् उपक्रमाः इत्येतत्सर्वं सविस्तरं वर्णितम् ।

शल्यचिकित्साक्षेत्रे अपि आयुर्वेदस्य वैज्ञानिकता अवलोकितुं शक्या । सुश्रुतसंहितायाम् अस्थ्नां संख्या, सिराणां विषये स्पष्टकल्पना, रक्तसञ्चारस्नायुः, मांसखण्डाः, मरणोत्तरपरीक्षा इत्यादिकम् उल्लिखितं दृश्यते ।![](magazine_images/img-1661867830download(1).jpg) नूतनविज्ञानेन वैद्यकीयशास्त्रे यत् साध्यमानम् अस्ति, तस्य सर्वस्यापि बीजरूपेण उल्लेखः प्राचीनवैद्यैः कृतः एव आसीत् । शल्यचिकित्सायाः यन्त्राणि पश्यामः चेत् इदं ज्ञातुं शक्यते ।

२४ स्वस्तिकयन्त्राणि, २ सन्दंशयन्त्रे, २ तालयन्त्रे, २० नाडीयन्त्राणि, २८ शलाकायन्त्राणि, २५ उपयन्त्राणि, २० शस्त्राणि, ३ सूचीशस्त्राणि इत्येवं १०१ यन्त्राणाम् उल्लेखः आयुर्वेदे स्पष्टतया कृतः दृश्यते । अनेकानि शस्त्रचिकित्साविधानानि अद्यत्वेऽपि अनु-स्रियन्ते । अश्मरीचिकित्सा मूत्रपिण्डस्य विषये उक्ता । मूत्रपिण्डचिकित्सायाम् अयमेव क्रमः आधुनिक्यां चिकित्सापद्धत्यामपि वर्तते । गर्भवतीचिकित्सा, नलिकाद्वारा साक्षाद् उदरं प्रति आहारस्य प्रेषणम् इत्येतस्य सर्वस्य अपि प्रयोगः आयुर्वेदे दृश्यते ।

औषधानां विषये अपि बहुविधप्रगतिः अवलोकितुं शक्या । लेह्यरूपेण, चूर्णरूपेण, धूपादिरूपेण, कषायादिरूपेण च सहस्रशः औषधानि आयुर्वेदे उक्तानि । कस्य रोगस्य कस्याम् अवस्थायां किम् औषधम् इति सूक्ष्मं विवरणमपि दत्तं दृश्यते । सस्यस्य मूलं, काण्डः, त्वक्, पत्रम्, पल्लवः, फलं, बीजं, कुड्मलं, रसः इत्यादेः सर्वस्यापि भागस्य यथासम्भवम् औषधरूपेण उपयोगः क्रियते । कस्मिन् काले कस्य औषधस्य सङ्ग्रहः कथं करणीयः इति विस्तरेण विवृतम् आयुर्वेदे । समानवस्तुनः निर्मितम् औषधं कषायं, फाण्टा, हिमं, घनवटी, स्वरसः, कल्कं, चूर्णं, वटी, गुटिका इत्येवं बहुभेदं भवति । न केवलं रोगप्राप्तेः परम् औषधदानमेव आयुर्वेदे उक्तम्, परन्तु रोगप्राप्तेः पूर्वमेव रोगस्य अभिज्ञानार्थं लक्षणान्यपि उक्तानि । उदाहरणार्थं ज्वरलक्षणम् इत्थम् उक्तम् -

आलस्यं नयने सास्रे जृम्भणं गौरवं क्लमः ।

ज्वलनातपवाय्वम्बुभक्तिद्वेषावनिश्चितौ ॥

अविपाकास्यवैरस्ये हानिश्च बलवर्णयोः ।

शीलवैकृतमल्पं च ज्वरलक्षणमग्रजम् ॥

इदं लक्षणं तु ज्वरप्राप्तेः पूर्वं भवत्येव इति सामान्येन अपि अनुभवितुं शक्यते । रोगाणां विभागीकरणम्, औषधसेवनकालः, अनुपानानि, एकस्यैव औषधसस्य बहुविधानि प्रयोजनानि इत्येवं सर्वोऽपि विषयः विज्ञानपरिधौ एव निरूपितः दृश्यते आयुर्वेदशास्त्रे ।

एवं पूर्वम् आयुर्वेदशास्त्रे दृष्टाः एव अनेके विचाराः आधुनिकवैद्यशास्त्रेऽपि दरीदृश्यन्ते । ते वैज्ञानिकाः वर्तन्ते, सर्वोपकारकाः च भवन्ति इति हेतोः एव अद्यापि ते अनुस्रियन्ते ननु ? भारतीयज्ञानस्य निकृष्टरूपेण प्रचारः आ बहोः कालात् चलति । परन्तु दुष्प्रचारकाः अपि भारतीयज्ञानेन प्राप्तं तत्त्वम् अवलम्बन्ते एव ।

नारिकेलस्य, सर्पगन्धायाः, आयुर्वेदस्य वा विचारे यादृशाः लेखाः अस्य लेखस्य आदौ उल्लिखिताः, तादृशाः अनेके दोषप्रकाशकाः लेखाः द्रष्टुं शक्याः । एवं दुष्प्रचारे सत्यपि लक्षशः जनाः भारतीयविचारेषु आसक्ताः सन्तः भारतीयानि वस्तूनि, भारतीयजीवन-पद्धतिं च अनुसरन्तः दृश्यन्ते । प्रसरन् कस्तूरीगन्धः केनचित् अपि वारयितुं न शक्यते खलु ? शुनकभषणात् इन्द्रपदव्याः न कापि हानिः । एवं ननु ?
