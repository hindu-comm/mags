+++
title = "11 इत्थमपि भवितुम् अर्हति.. * मूल"

+++
**इत्थमपि भवितुम् अर्हति..**

\* मूलम् - पूज्याचार्याः उदयरत्नसूरयः

\* अनु - मुनिः श्रमणोदयविजयः (डहेलावाला)

\[हिंसाम् अनिच्छद्भिः ग्रामकृषिकैः दण्डरूपेण प्रतिवर्षं प्रभूतस्य धनराशेः एव दानम् अभ्युपगतम् ।\]

भण्डारिया, शत्रुञ्जीनद्याः (शत्रुञ्जया इति मूलनाम स्यात्) अनतिदूरे स्थितः कश्चित् लघुग्रामः । वयं यदा तत्र गतवन्तः तदा वर्षार्तोः समयः आसीत् । न जैनानाम् एकम् अपि गृहम् उद्घाटितम् । तत्रत्याः ग्राम्यजैनाः देशान्तरं केनापि हेतुना गताः स्युः । तथापि ते मातृभूमिं न विस्मरन्ति ।

तत्र एकः जिनालयः वर्तते । अनवद्यसौन्दर्यमण्डितस्थापत्ययुतः सः । सन्ध्यासमये मन्दिरं, ग्राम्यपरिवेषः च भवति दर्शनीयः । कश्चन जनः अस्मान् ग्रामाद् अनतिदूरे स्थितं तटाकं प्रति अनयत् । ‘तटाके तु जलं विना किम् अन्यत् भवेद् ?’ इति चिन्तयन्तः अपि वयं तस्य अनु-सरणं कृतवन्तः, तत्रत्यां विशेषतां ज्ञातुम् । यतः सः पौनः-पुन्येन वदति स्म - ‘तस्य पृष्ठभूमिकायां महती काचित् कथा वर्तते’ इति ।

महासरोवरः सः । तं परितः लघुपर्वताः । एकतः सर्वकारेण क्षेत्राणां कृते जलव्यवस्थां परिकल्पयितुं निर्मितः रोधः दृश्यते । विशाले सरोवरे विस्तृतजलराशेः उत्सेकः यदा भवेत् तदा रोधं परितः जलं वहति, शत्रुञ्जीनद्याम् अन्तर्लीनं भवति च । ‘सर्वकारेण रोधं निर्माय उत्तमा जलव्यवस्था परिकल्पिता’ इति अस्माभिः मनसि चिन्तितम् । परन्तु यदा तस्य पृष्ठभूमिकायां स्थितस्य स्वार्थस्य अवगमनं जातं तदा तु महान् विषादः एव अनुभूतः ।

‘स्वार्थं विना कोऽपि अन्येषाम् आनुकूल्यं न कल्पयति । सर्वकारः अपि एतया दृष्ट्या एव जलव्यवस्थां परिकल्पितवती । एतस्य पृष्ठभूमिकायां भयावहाः हिंसात्मकाः विचाराः भवितुम् अर्हन्ति’ इति ग्रामजनाः आदौ अवगन्तुं न अशक्नुवन् एव । रोधः आकण्ठं यदा भृतः तदा सर्वकारः घोषितवान् - ‘मत्स्योद्योगः अनुमंस्यते अत्र’ इति । तस्य श्रवणात् ग्रामस्य सर्वेषु अपि मार्गेषु हाहारवः समुत्पन्नः - ‘अहिंसाप्रतिपादके अस्माकं ग्रामे हिंसाप्रधानः मत्स्योद्योगः !!’ इति ।

ग्रामजनैः महान् विरोधः प्रदर्शितः । परन्तु मूकविरोधः कदापि बधिरश्रोत्रं यावत् न गच्छति ननु । कस्मैचिद् मत्स्योद्योगपतये सम्मतिः दत्ता सर्वकारेण । भूस्खलनात् यथा, तथा भयं प्रसृतं लघुग्रामे । सर्वत्र एका एव चर्चा - ‘हा, अस्माभिः म्रियमाणाः शफराः द्रष्टव्याः किम् ? शत्रुञ्जीनदीकण्ठे वसामः । तथापि न कदापि मत्स्योद्योगस्य विचारः आगतः । परन्तु इदं किम् ? अहर्निशं मृतशफराः दृष्टिगोचरीकर्तव्याः किम् ?’ इति ।

ग्रामस्य सुरूपमुखं शतशः खण्डितम् । रुदन्निव आकाशः पर्वतम् अवलम्ब्य अतिष्ठत् । ग्रामसीम्नि स्थितानि चैत्यानि उच्छीर्षतया अवदन् - ‘‘त्रपस्व त्रपस्व ग्रामलोक ! भवतः समक्षं म्रियमाणान् मत्स्यान् द्रष्टुं किं लज्जा न अनुभूयते ?’ इति । अतः समग्रः ग्रामः सरोवरतीरे समग्रशक्त्या उपस्थितः । ‘अस्मिन् सरोवरे जालं निक्षेप्तुं कस्य अस्ति शक्तिः ?’ इति ऐककण्ठ्येन अवदन् ग्रामजनाः । मत्स्योद्योगार्थं सम्मतिं प्राप्तवान् जनः तु ग्रामस्य उग्रस्वरूपं वीक्ष्य मौनेन पलायितः । पुनः सः अन्यस्मिन् दिने आगतः । तदा अपि पुनः पूर्णग्रामेण विरोधः प्रदर्शितः । आरक्षकाः आगताः । तथापि ग्रामजनाः स्वविरोधं न परित्यक्तवन्तः ।

एकदा मध्यरात्रे कश्चिद् सरोवरे मत्स्यबीजानि क्षिप्त्वा पलायितः । ततः तत्र सहस्रशः मत्स्याः उत्पन्नाः । परन्तु ग्रामजनाः दृढनिश्चयाः । मत्स्योद्योगं न अनुमतवन्तः ते । अष्टादश कुलानि, षट्त्रिंशज्जातयः च सरोवरतटे सुरक्षायाः निमित्तम् अतिष्ठन् ।

सर्वकारः कोपं प्राप्नोत् । सः अवदत् - ‘‘यदि एवं विरोधः क्रियेत तर्हि वयं सरोवरं प्रति जलं न प्रेषयिष्यामः । नव्यजलं न प्रक्षिप्येत चेत् सरोवरः शुष्येत् । सरोवरः यदि शुष्येत् तर्हि शफराः म्रियेरन्’’ इति ।

एतत् श्रुत्वा ग्रामजनाः चिन्ताक्रान्ताः जाताः । कर्षकाः एकत्र सम्मिलिताः । ‘किं कर्तव्यम् इदानीम् ?’ इति बहुधा चर्चाम् अकुर्वन् ते । अन्ते सर्वकारं न्यवेदयन् ते - ‘वयं क्षेत्रम् उत्सेक्तुं जलम् इच्छामः । किन्तु मत्स्योद्यमं न । अतः मत्स्योद्यमः स्थगनीयः’ इति ।

‘‘मत्स्योद्यमः स्थग्येत चेत् प्रतिवर्षं यः आयः प्राप्येत सः स्थगितः भवेत् । अतः उत्सेचनाय यदि जलम् इष्येत तर्हि ग्रामकर्षकैः प्रतिवर्षम् अष्टलक्षं रूप्यकाणि दातव्यानि’’ इति अवदन् सर्वकारीयाः अधिकारिणः ।

बहुधा विमृश्य कृषिकैः अयं प्रस्तावः अङ्गीकृतः । यतः ते न इच्छन्ति स्म हिंसाम् । हिंसां परिहर्तुं तैः प्रतिवर्षम् अष्टलक्षस्य रूप्यकाणां दानम् अभ्युपगतम् ।

सरोवरतटे स्थित्वा इदं वृत्तं श्रुत्वा मम चक्षुषोः पुरतः सरोवरस्य अन्यत् एव मुखम् उपस्थितम् । आर्द्रचक्षुषा अहम् उत्तुङ्गस्य शत्रुञ्जयशैलस्य शिरसि स्थितस्य आदिदेवमन्दिरस्य पताकां पश्यन् अचिन्तयम् - ‘असौ मे भगवतः आदिसंस्कृतिः । असौ मे हिन्दुस्थानदेशः । असौ मे भारतीया संस्कृतिः । असौ मे ग्रामजनसंस्कृतिः । असौ मे धर्मः’ इति ।

भण्डारियाग्रामस्य कथा मम मनः आकुलितम् अकरोत् । सामान्यत्वेन परिगण्यमानः ग्रामः एव इदानीं महत्त्वोपेततया मनसि व्यराजत ।
