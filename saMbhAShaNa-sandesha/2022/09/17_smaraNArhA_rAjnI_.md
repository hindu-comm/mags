+++
title = "17 स्मरणार्हा राज्ञी वेलुनाचियारा"

+++
**स्मरणार्हा राज्ञी वेलुनाचियारा**

\* (सं) विजया भट्, यूनियन्सिटि, यु.एस.ए.

वेलुनाचियारा १७३० तमे वर्षे तमिलुनाडुराज्ये रामनाथपुरे जन्म प्राप्नोत् । तस्याः पिता राजा विजयरघुनाथसेतुपतिः । बाल्यकाले एव सा सर्वासु विद्यासु निष्णाता जाता । प्रतिभान्वितया तया फ़्रेञ्च्-आङ्ग्ल-उर्दुप्रभृतयः अनेकाः भाषाः अपि![](magazine_images/img-1661869683Bal2.jpg) पठिताः । तस्याः पतिः शिवगङ्गीयः मुतुवडुगनाथपेरियः । सः शतकद्वयं यावत् शिवगङ्गायाः पालनं कृतवान् ।

१७७२ तमे वर्षे ईस्ट् इण्डिया संस्थया शिवगङ्गा स्वायत्तीकृता । तस्मिन् युद्धे राजा अम्रियत । राज्ञी वेलुनाचियारा पुत्र्या साकं ततः पलायनं कृत्वा डिण्डिगल्ग्रामे अवसत् । गोपालनायकः राज्ञ्यै आश्रयं दत्तवान् । शिवगङ्गाम् आङ्ग्लेभ्यः पुनः प्राप्तुं दृढनिश्चयं कृत्वा राज्ञी अष्ट वर्षाणि यावत् सन्नाहकार्यं कृतवती ।

तस्मिन् समये एकदा सा मैसूरुराज्यस्य शासकेन हैदरालिना मिलितवती । तस्याः उर्दुभाषाप्रवीणतां दृष्ट्वा हैदरः प्रभावितः । तस्याः धैर्यं देशनिष्ठां च दृष्ट्वा सन्तुष्टः हैदरालिः युद्धे साहाय्यदानम् अङ्गीकृतवान् । तस्यै स्वदुर्गे एव आश्रयं दत्त्वा मन्दिरं च निर्माय तां सत्कृतवान् ।

१७८० तमे वर्षे राज्ञी नाचियारा आङ्ग्लान् विरुध्य युद्धम् अकरोत् । आङ्ग्लानां स्फोटकास्त्रागारं कुत्र अस्ति इति ज्ञात्वा सा तस्य निभृतनाशोपायं चिन्तितवती । कुयिलानामिका काचित् घृतेन विलिप्तां शाटिकां धृत्वा तां ज्वालयित्वा स्फोटकास्त्रप्रकोष्ठे अग्निं संयोज्य आत्माहुतिं कृतवती । स्फोटकास्त्राणाम् अभावेन आङ्ग्लाः पलायिताः । राज्ञी शिवगङ्गां प्रतिप्राप्नोत् ।

तस्याः पुत्री उदयाला तु अस्मिन् युद्धे प्राणवियोगं प्राप्तवती । पुत्र्याः स्मारकत्वेन महिलानाम् एव सैन्यं राज्ञ्या विरचितम् । हैदरालेः विषये कृतज्ञतां ज्ञापयितुं सा सारङ्गानीनगरे यावनदेवालयं निर्मापितवती । तया सुष्ठु प्रजापालनं कृतम् । १७९६ तमे वर्षे सा शिवगङ्गायां पञ्चत्वं प्राप्तवती ।
