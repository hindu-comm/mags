+++
title = "12 क्रीडामाध्यमेन पाठनम्"

+++
**क्रीडामाध्यमेन पाठनम्**

अद्यत्वे ‘क्रीडामाध्यमेन पाठनम्’ इति काचित् पद्धतिः प्रसिद्धा वर्तते । छात्राः क्रीडन्तः एव पठेयुः इति उद्देशेन विविधाः क्रीडासामग्र्यः निर्मीयमाणाः सन्ति । विज्ञानगणितादिक्षेत्रेषु पठनार्थं बहूनां क्रीडनोपकरणानां निर्माणं कृतं दृश्यते एव । अद्यत्वे भाषाशिक्षणे अपि क्रीडनकादिद्वारा पाठनार्थं व्यवस्थाः कल्प्यमानाः सन्ति । संस्कृतक्षेत्रेऽपि एतादृशी प्रवृत्तिः दृश्यते इति तु महतः सन्तोषस्य विचारः ।

बेङ्गलूरुनगरे निवसन्तौ स्मिता नीलकण्ठन् बालसुब्रह्मण्यः च एतादृशस्य क्रीडनकस्य निर्माणे संलग्नौ स्तः । वर्णयुक्तानि चित्रमयानि अनेकानि लघुस्फोरकपत्राणि ताभ्यां निर्मितानि । तेषां संयोजनद्वारा बालाः लीलया संस्कृतं पठेयुः इति तयोः आशयः । संस्कृतभाषायाः पठनं व्याकरणद्वारा एव आरभ्येत इति अनेकेषां भ्रमः वर्तते । व्याकरणं कठिनं भवति इति कारणतः अनेके जनाः भाषापठनात् एव विमुखाः भवन्ति । एतां समस्यां निवारयितुं, भाषायामेव प्रवेशं कारयितुं च आधुनिकानि स्फोरकपत्रादिकानि उपकरणानि सहकुर्वन्ति । स्फोरकपत्राणि स्वीकृतवान् जनः व्याकरणविषये अधिकचिन्ताम् अकृत्वा क्रीडाव्याजेन भाषापठनमेव साक्षात् आरभते । एतत् तत्त्वं मनसिकृत्य एव स्फोरकपत्रे चित्ताकर्षकाः वर्णाः संयोजिताः । अक्षरसंयोजनमपि विशिष्टरूपेण कृतम् । जनद्वयमपि एतां क्रीडां क्रीडितुम् अर्हति । स्फोरकपत्राणि चित्वा विभिन्नानि वाक्यानि रचनीयानि भवन्ति उभाभ्यामपि । एतेन स्पर्धामनोभावेन क्रीडनं प्रवर्तिष्यते । वाक्यरचनासामर्थ्यमपि इतः वर्धते । एवं चमत्काराणां प्रदर्शनेन बाह्यजनान् सरलतया संस्कृतं प्रति आक्रष्टुं शक्नुमः इति निर्मातारौ वदतः । एतौ दम्पती बहुराष्ट्रीयसंस्थायाः उद्योगिनौ । महत्या आसक्त्या संस्कृतम् अधीत्य अधुना एतादृशसामग्रीनिर्माणे तौ प्रवृत्तौ स्तः । एषा सामग्री १७०० रूप्यकैः देशस्य विविधेषु स्थानेषु समुपलभ्यते ।
