+++
title = "10 कथा सेवा (अन्तिमः द्वितीयः च भ"

+++
**कथा**

**सेवा** (अन्तिमः द्वितीयः च भागः)

\* डा. विश्वजित्प्रामाणिकः, कोलकाता Email - [biswasamskriti@rediffmail.com](mailtoःbiswasamskriti@rediffmail.com)

\[आश्रमं प्रविष्टवति भानुप्रतापे कश्चन श्रद्धाभावः जागरितः । सः सर्वान् सविनयम् अपश्यत् । किन्तु आश्रमस्थाः भुशुण्डिधारिणम् एनं दृष्ट्वा आश्चर्यं प्राप्तवन्तः । तेषु चाञ्चल्यं समुत्पन्नम् । आश्रमस्थः गुरुः तु तं प्रीत्या स्वसमीपे उपवेश्य - ‘दीनानां सेवायाम् आत्मानं योजय । ततः एव ‘सेवा हि परमो धर्मः इत्यस्य आशयः अवगम्येत’ इति बोधितवान् । भानुप्रतापः एतत् अङ्गीकृत्य सहचरेण सह प्रस्थितवान् सेवाकार्ये आत्मानं योजयितुम् ।...\]**![](magazine_images/img-1661865777seva(katha2).jpg)**

अरण्यमार्गः । उद्घातिनी भूमिः । पुनश्च गाढान्धकारः । तथापि प्रचण्डसाहसेन आत्मबलेन च उल्मुकं दक्षिणहस्तेन गृहीत्वा अग्रेसरः दलपतिः भानुप्रतापः पूर्वदिशं प्रति यात्रायाः आरम्भम् अकरोत् । एवं तस्यां रात्रौ तौ अनवरतम् अटनं कृतवन्तौ । मध्यरात्रे उभौ क्वचित् किञ्चित् समयं यावत् विश्रम्य प्रभाते उत्थाय पुनरपि चलनम् आरब्धवन्तौ । बहुधा अन्वेषणस्य अनन्तरम् अष्टवादने ताभ्याम् अभीष्टं स्थानं प्राप्तम् ।

स च कश्चन आश्रमः । तं परितः किञ्चन रम्यम् उपवनम् । प्रशान्तं वातावरणम् । अन्तः बहवः लघवः कुटीराः । आश्रमसीमायां कश्चित् लघुः कासारः । कासारे राजहंसाः स्वच्छन्दं विहरन्ति । कासारं परितः नारिकेलवृक्षाः । तेषु वृक्षेषु पीतवर्णीयाः नारिकेलाः । आश्रमे विद्यमानस्य प्रत्येकं महावृक्षस्य अधः विश्रामाय वेदिका निर्मिता परिलक्ष्यते । आश्रमपरिसरे मृगाः साह्लादं विहरन्ति । ते मनुष्येभ्यः भयं न प्राप्नुवन्ति । अन्तेवासिन्यः महिलाः श्वेतशाटिकां धृतवत्यः सन्ति, पुरुषाः च श्वेतवेष्टीम् । सर्वे स्वस्य स्वस्य कार्ये निरताः । सर्वस्यापि मुखे विशेषकान्तिः परिलक्ष्यते ।

एतौ मन्दं मन्दं सीमाप्रान्तात् आश्रमस्य अन्तः गतवन्तौ । भानुप्रतापः स्वमनसि वदन् आसीत् - ‘हे जननि ! मया एवमपि कार्यं करणीयं भविष्यति इति अहं न कदापि चिन्तितवान् । भवतु, पश्यामि - मनः किं कारयिष्यति इति ।’

तस्मिन् कश्चन श्रद्धाभावः जागरितः । सः सर्वान् सविनयम् अपश्यत् । किन्तु आश्रमस्थाः सभुशुण्डिम् एनं दृष्ट्वा आश्चर्यं प्राप्तवन्तः । आश्रमे एवं पूर्वं कदापि नाभूत् । तेषु चाञ्चल्यं समुत्पन्नम् । कश्चन आश्रमप्रमुखं तत् निवेदयितुं सवेगं धावितवान् । सर्वे ताभ्यां दूरं गताः । ‘प्रायशः आवयोः भुशुण्डीम् अवलोक्य एव एते अधिकभयं प्राप्नुवन्ति । आवाभ्याम् अत्र भुशुण्डी न आनेतव्या आसीत् । किन्तु बहिः क्व स्थापयितुं शक्येत ?’ इति अचिन्तयत् भानुप्रतापः ।

अचिरात् एव आश्रमप्रमुखः तयोः सम्मुखे उपस्थाय अपृच्छत् - ‘‘क्व गच्छतः भवन्तौ ?’’

भानुप्रतापः किमपि उत्तरितुं न शक्तवान् । पार्श्वस्थः अवदत् - ‘‘मम स्वामी एकस्य वाक्यस्य अर्थं ज्ञातुम् इच्छति ।’’

‘‘तव स्वामी कः ? अयम् एव ?’’ इति अपृच्छत् आश्रमप्रमुखः ।

‘‘आम् । अयम् अस्माकं दलस्य स्वामी वर्तते । किमपि ज्ञातुम् इच्छति एषः ।...’’

आश्रमप्रमुखः अवदत् - ‘‘किं ज्ञातव्यम् अत्र इति वदतु नाम सः ।’’

भानुप्रतापः किञ्चित् गम्भीरकण्ठेन उक्तवान् - ‘‘अहं महाराजेन सह मेलितुम् इच्छामि । एकस्य वाक्यस्य अर्थः ज्ञातव्यः अस्ति मया । अत्र अन्यथा आचरणस्य इच्छा मम नास्ति । कृपया महाराजेन सह मेलनं कार्यताम् इति निवेदनम् ।’’

आश्रमप्रमुखः अवदत् - ‘‘अन्यथा आचरणेच्छा यदि नास्ति तर्हि एतत् सर्वं किमर्थम् आनीतवान् असि ?’’

तावता सौभाग्यात् तत्रैव महाराजस्य दर्शनं समुप-लब्धम् । तन्मार्गेण अन्यकार्यार्थं गच्छन् आसीत् सः ।

सौम्यमूर्तिः, आजानुबाहुः, स्थिरचित्तः, प्रशान्तः, शुभ्रवस्त्रधारी असौ महाराजः । महाराजं परितः भक्ताः । यः कोऽपि दूरात् दृष्ट्वा असौ एव महाराजः इति अभिज्ञातुं शक्नुयात् । भानुप्रतापः महाराजं दूरात् एव अभिज्ञातवान् । सः महाराजम् अवलोक्य किञ्चित् बलेन तद्दिशि धावनं प्रारब्धवान् । दूरात् एव भक्ताः तम् अवरुद्धवन्तः । सः अग्रे गन्तुं न शक्तवान् । तदा महाराजः अनतिदूरे आसीत् । महाराजः अपृच्छत् - ‘‘कस्त्वम् ?’’

‘‘अहं भानुप्रतापः ।’’

‘‘किम् इच्छसि ?’’

‘‘अस्मद्गुहाभित्तौ लिखितस्य एकस्य वाक्यस्य अर्थम् अवगन्तुम् इच्छामि ।...’’

‘‘तदस्तु । तव स्कन्धे किम् एतत् ? अयम् आश्रमः । नैव युष्माकं रङ्गस्थलम् । गच्छ आदौ । तत् सर्वं परि-त्यज । तदनन्तरम् आगच्छ । तव या मनःकामना अस्ति, सा पूरिता भविष्यति । अहं सर्वं यथार्थं ते वक्ष्यामि । धैर्यं धर । प्राप्तये त्यागः कार्यः । गच्छ, तादृशस्य सर्वस्य परित्यागस्य अनन्तरं स्नानादिकं विधाय आश्रमपरिधानेन मध्याह्नात् परं प्रसादं स्वीकुरु । तदनन्तरम् एकाकितया मिल’’ इति उक्त्वा आश्रमप्रमुखम् उद्दिश्य - ‘‘एतयोः कृते शुभ्रवस्त्रद्वयं दापय’’ इति आदिश्य महाराजः ततः निर्गतः ।

ऐदम्प्राथम्येन भानुप्रतापस्य प्रतापः अल्पीयान् जातः आसीत् । सः किमपि वक्तुं न अशक्नोत् । मौनेन शिरसः आन्दोलनं कृत्वा आश्रमप्रमुखतः वस्त्रं स्वीकृत्य सः ततः निर्गतः । आश्रमात् किञ्चिद्दूरं गत्वा मध्येवनं तौ एकस्य महावृक्षस्य कोटरे भुशुण्ड्यादिकं निक्षिप्य आश्रमवेषेण आश्रमस्य अन्तः प्रविष्टवन्तौ । आरम्भे स्नानं विहितम् । स्वच्छे निर्मले तडागजले स्नानात् मनः स्वच्छं जातम् इति भावः प्राप्तः । तदनु तौ साक्षात् मन्दिरं प्रविष्टवन्तौ । तत्र भगवन्तं प्रणम्य आश्रमे सामान्यम् अल्पाहारं कृत्वा तौ आश्रमपरिसरे साह्लादम् अटितवन्तौ । कोऽपि तथा करणे तौ न न्यवारयत् । मध्याह्ने आश्रमस्य स्वादु भोजनं सेवितम् ।

भानुप्रतापः भोजनं कृत्वा सङ्गिनम् उद्दिश्य - ‘‘अत्रैव स्थीयताम्’’ इति सूचयित्वा महाराजस्य प्रकोष्ठस्य द्वारे उपस्थितः । महाराजस्य प्रकोष्ठद्वारम् अवरुद्धम् आसीत् । तत्रत्यः कश्चन मन्दस्वरेण उक्तवान् - ‘‘किञ्चित्कालात् परं महाराजः स्वयं द्वारम् उद्घाटयिष्यति । तावत् अत्रैव मौनेन प्रतीक्षणीयम्’’ इति । भानुप्रतापः महाराजस्य दर्शनं प्रतीक्षमाणः ध्यानस्थितौ अतिष्ठत् ।

त्रिवादने द्वारोद्घाटनस्य मन्दध्वनिः अभवत् । प्रकोष्ठस्य अन्तर्भागतः ध्वनिः आयातः - ‘‘अन्तः आगच्छ’’ इति ।

भानुप्रतापः हठात् जागरणं प्राप्य उत्थाय किञ्चित् दिग्भ्रान्तः इव द्वारकाष्ठं प्रणम्य अन्तः अगच्छत् । अन्तः प्रविश्य दृष्टं यत् महाराजः एकस्मिन् अनुन्नते पीठे उपविष्टः अस्ति इति । भानुप्रतापः महाराजस्य सामीप्यं प्राप्य साष्टाङ्गप्रणिपातम् अकरोत् । महाराजः आशीर्वादमुद्रां दर्शयन् - ‘‘वत्स ! कियत् मधुरं तव इत्थं दर्शनम् । आगच्छ, मम समीपे उपविश’’ इति उक्त्वा तं समीपे उपवेश्य अपृच्छत् - ‘‘वद, किं ज्ञातुम् इच्छसि ?’’

‘‘प्रभो ! वयं गुहायां निवसामः । पुरातनगुहा भूकम्पनात् नष्टा । गहनवने नूतनगुहां सम्प्राप्तस्य मम महत् आश्चर्यम् अभवत् । तस्याः गुहायाः भित्तौ एकं वाक्यं लिखितम् अस्ति । तस्यैव अर्थं जिज्ञासुः अहम् अत्र सम्प्राप्तः ।...’’

‘‘किं तत् वाक्यम् ?’’

‘‘सेवा हि परमो धर्मः इति ।’’

‘‘अहो ! इदं ज्ञातुम् इच्छसि !! किमर्थं त्वया इदं ज्ञातव्यम् ? तव वृत्तिः तु इयं नास्ति ?...’’

‘‘न जाने गुरुवर्य ! एतत् वाक्यं पाठं पाठं मनसि कश्चन भावः जायते । किञ्चन परिवर्तनं जायते । किं कुर्याम् ? अतः भवान् शरणं गतः मया ।’’

‘‘उत्तमम् । किन्तु एतस्य साक्षात् अर्थम् अहं वदामि चेत् त्वं हृदयेन ज्ञातुं न शक्नुयाः । तदर्थं कश्चन उपायः अस्ति । किं तथा कर्तुं शक्नोषि ?’’

‘‘बाढं महाराज, तथा कर्तुं नूनं शक्नोमि । भवान् केवलम् आदेशं करोतु ।’’

‘‘मम आदेशः न । अयम् उपदेशः । तव हिताय, समाजस्य हिताय चापि । हृदयपूर्वकम् एकाग्रचित्ततया एकमात्रं लक्ष्यं मनसि निधाय भूतपूर्वं सर्वं विस्मृत्य इदम् आचरणीयम् । तदर्थं त्यागः करणीयः भवेत् । तदा एव ज्ञातुम् अनुभवितुं वा शक्ष्यसि - सेवा हि परमो धर्मः इत्येतस्य कथनस्य आशयम् ।..’’

‘‘ओम्, महाराज ! अहं तथैव करिष्यामि । अहं सज्जः । किम् अहं मया सह मम मित्रं स्वीकर्तुं शक्नुयाम् ?’’

‘‘अवश्यं स्वीकुरु ।’’

‘‘अस्तु, स्वामिवर्य ! उपदिशतु, क्व गन्तव्यम्, किं करणीयम् इति ।’’

‘‘इतः उत्तरस्यां दिशि पञ्चक्रोशपरिमिते दूरे कश्चन ग्रामः वर्तते । तं ग्रामं गच्छ ।’’

‘‘तत्र गत्वा.....?’’

‘‘तत्र गत्वा ग्रामस्थस्य प्रत्येकं जनस्य साहाय्यं कुरु । गमनसमये आश्रमतः धान्यतण्डुलादिकं नय । द्वित्राणां गर्दभानां पृष्ठे संस्थाप्य तत् सर्वं स्वीकुरु । आश्रमजनाः तदर्थं व्यवस्थां करिष्यन्ति । शृणु, इतः परं तव जीवने एकः एव मन्त्रः - सेवा हि परमो धर्मः इति ।...’’

‘‘महाराज ! मया कदा पुनः अत्र आगन्तव्यम् ?’’

‘‘यदा तस्य लेखस्य अर्थः स्वयम् अनुभूयेत तदा पुनः आगच्छ ।’’

‘‘अस्तु ।’’

‘‘श्वः प्रातः एव मित्रेण सह निर्गच्छ ।’’

भानुप्रतापः सश्रद्धं महाराजं नमस्कृतवान् । महाराजः अपि हस्तेन तस्य शिरसि आशीर्वादप्रदानपूर्वकम् आस्फालनम् अकरोत् । परमशान्तिः अनुभूता भानुप्रतापेन । बहिः आगत्य अपराह्णे आश्रमस्य सर्वैः सह सः मिलितवान् । आश्रमस्य वातावरणे स्थितितः सः स्वस्य अतीतं विस्मृतवान् । सः सानन्दं सम्पूर्णे आश्रमे मित्रेण सह भ्रमणं कृतवान् ।

रात्रौ प्रसादं स्वीकृत्य कुटीरे शयनवेलायां सः स्वसहचरम् अवदत् - ‘‘शृणु, श्वः प्रभाते उत्थाय अन्यत्र गन्तव्यम् अस्ति । श्वः शीघ्रम् उत्तिष्ठ ।’’

‘‘स्वामिन् ! कुत्र गन्तव्यम् ? वयं तत्र न प्रति-गमिष्यामः किम् ? ते प्रतीक्षायां सन्ति ।...’’

‘‘कुत्र ? आम्, गच्छाम । अवश्यं गच्छाम । किन्तु इदानीं न । केषाञ्चन दिनानाम् अनन्तरम् । भवतु किम् ?’’

‘‘अस्तु, भवान् यथा इच्छति तथा स्वामिन् !’’ इति अवदत् सः सहचरः । ततः उभौ अपि निद्राम् अकुरुताम् ।

प्रभाते आश्रमस्य घण्टानादेन उभयोः अपि निद्राभङ्गः अभवत् । स्नानादिकं समाप्य धान्यतण्डुलादिकसहितान् गर्दभान् स्वीकृत्य ताभ्यां प्रस्थितम् । आटम् आटं तौ अपराह्णे तं ग्रामं प्राप्तवन्तौ ।

गहनारण्यात् आरब्धा यात्रा ग्रामप्राप्त्या सम्पूर्णतां गता अभवत् ।

अमरावती कश्चन लघुः ग्रामः । कृशकायानां बालकानां दर्शनात् एव ज्ञातुं शक्यते स्म यत् एतैः दिने द्विवारं भोजनं न लभ्येत इति । महिलाः चिन्ताग्रस्ताः, वृद्धाः असहायाः, रुग्णाः च दृश्यन्ते । केषाञ्चन गृहे बालानाम् उच्चैः रोदनध्वनिः श्रूयते । गृहस्य अन्तर्भागात् पात्राणां पातनध्वनिः अपि । ग्रामे कस्यापि मुखे मन्दहासः न दृष्टः ।

भानुप्रतापः वस्तुस्थितिम् अवगत्य महाराजस्य उप-देशस्य अनुसारं शीघ्रं कार्यम् आरब्धवान् । मित्रं सर्वेषां गृहं प्रति प्रेषयित्वा आदौ तण्डुलानां वितरणं कारित- वान् । सर्वेषु गृहेषु तण्डुलवितरणम् अभवत् । तस्यां रात्रौ सर्वस्मिन् अपि गृहे चुल्लयः ज्वलिताः । एतौ अपि कस्यचित् गृहे भोजनं कृतवन्तौ ।

प्रातः उत्थाय सर्वे अपि ग्रामजनाः भानुप्रतापसमीपम् आगतवन्तः । सर्वेषां मुखेषु मन्दहासः दृश्यते स्म । भानुप्रतापः चिन्तितवान् - ‘ह्यः रात्रौ तु तण्डुलाः प्रदत्ताः । यावत् अस्ति तावता इतोऽपि द्वित्रवारं प्रदातुं शक्येत । किन्तु तदनन्तरं किम् ?’

एवं चिन्ताग्रस्तः सन् अपि सः भयं न प्राप्तवान् । सः मित्रेण सह सेवाकार्ये आत्मनियोगं कृतवान् ।

ग्रामे यस्य आरोग्यं सम्यक् नास्ति, तत्र सर्वाग्रे उपस्थितः भवति एषः । कस्यापि किमपि नष्टं यदा अभवत् तदापि तत् समीकर्तुम् उपस्थितः भवति एषः । यस्य गृहे भोजनस्य अभावः, तत्रापि व्यवस्थां करोति एषः । एवं तस्मिन् ग्रामे मासाभ्यन्तरे सः सर्वप्रियः अभवत् । ज्येष्ठाः शिरसि आस्फालनेन आशीर्वादं यच्छन्ति । महिलाः तस्य दीर्घजीवनस्य कामनां कुर्वन्ति । बालाः तं परितः सततं तिष्ठन्ति । पार्श्वग्रामतः अपि जनाः तेन सह मेलितुम् आयान्ति । तस्मात् प्रेरिताः युवानः कृषिकार्यादिकं कृत्वा स्वयं धनं सम्पादयन्ति । पूर्वं प्रत्येकस्मिन् गृहे अभावः आसीत् । अधुना कस्यापि गृहे अभावः नास्ति । कृशकायाः बालाः सम्प्रति पुष्टाः अभूवन् । ते अपराह्णे कलरवं कुर्वन्तः क्रीडन्ति । सायं प्रत्येकस्मिन् गृहे सन्ध्यावन्दनं भवति ।

वर्षम् अतिक्रान्तम् । अधुना सः हृदयेन अवगतवान् - ‘सेवा हि परमो धर्मः इत्यस्य कः अर्थः’ इति । अतः सः - ‘अयं मम धर्मः’ इति विवेकं प्राप्य समाजसेवायाः व्रती अभवत् ।

‘अधुना आश्रमः गन्तव्यः उत न ?’ इति प्रश्नः तस्य मनसि उद्भूतः ।

‘आश्रमं गत्वा किं करणीयं मया ? श्रूयते यत् पञ्चक्रोशपरिमिते दूरे कश्चन ग्रामः वर्तते, तत्रापि जनाः अनाहारात् म्रियन्ते इति । न । गुरोः आज्ञानुसारम् अयमेव मम जीवनमन्त्रः । आश्रमं गत्वा किं वा कुर्याम् ? गुरोः सेवामात्रं कर्तुं शक्यं तत्र । तत्तु गुरुः अपि न इच्छति, तस्मादेव अहम् अत्र प्रेषितः तेन । ग्रामान्तरं प्रति गमनम् एव वरम्’ इति निश्चित्य सः मित्रेण सह ग्रामान्तरगमनस्य योजनाम् अकरोत् ।

तां सूचनां सम्प्राप्य केचन युवकाः तेन सह गन्तुं सज्जाः अभवन् । तं ग्रामं गन्तुं त्रयाणां गर्दभानां पृष्ठे स्थापयितुं योग्या भोजनसामग्री सज्जीकृता । अपरेद्युः प्रभाते उत्थाय ते प्रातिष्ठन्त । आप्रच्छनसमये अमरावतीं सश्रद्धं प्रणम्य दीर्घं निःश्वसन् भानुप्रतापः मृदु उच्चारितवान् - ‘सेवा हि मे परमो धर्मः ।’
