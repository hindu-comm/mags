+++
title = "19 स्मारं स्मारम्... विफलत्वात् स"

+++
**स्मारं स्मारम्...**

**विफलत्वात् साफल्यम्**

**\* उमाजयरामन्, Email - mailumajayaraman@gmail.com**

प्रातःस्मरणीयस्य मम पितुः विषये किञ्चित् वक्तुकामा अस्मि । मम पिता गणितविषये स्नातकपरीक्षाम् उत्तीर्य विश्वविद्यालये प्रथमस्थानं स्वर्णपदकं च प्राप्तवान् । तदा तस्य पितुः आनन्दस्य सीमा एव न आसीत् । ‘मम पुत्रः सर्वकारीयं वृत्तिं प्राप्स्यति, सम्यक् वेतनं लप्स्यते । कुटुम्बस्य भारं निर्वक्ष्यति’ इति चिन्तयन् चिन्तामुक्तः अभवत् मम पितामहः विश्वनाथवर्यः ।![](magazine_images/img-1661870029Smaram.jpg)

किन्तु विधेः गतिं को वा जानाति ? मम पितुः कर्मभूमेः कृते विधिना तु किमपि अन्यत् एव विहितम् आसीत् ।

तदानीन्तने काले स्नातकस्तरे भाषापठनम् अपि अनिवार्यम् आसीत् । भाषायाः प्राथमिकी योग्यता एव अपेक्षिता आसीत् । किन्तु मम पिता संस्कृतभाषायां तस्यां परीक्षायां न्यूनान् अङ्कान् प्राप्तवान् । कृपादानरूपेण कांश्चन अङ्कान् योजयित्वा कथमपि तदानीन्तनकालस्य नियमानुगुणं तस्य उत्तीर्णता घोषिता ।

अस्याः घटनायाः प्रभावः अन्यः एव अभवत् । विफलत्वात् प्रेरितः मम पिता स्वजीवनस्य पन्थानं लक्ष्यमपि परिवर्तित-वान् । ‘संस्कृतेन एव जीवनम्’ इति दृढसङ्कल्पः कृतः तेन । पित्रा प्रताडितः, गृहात् निष्कासितः च सन् अपि सः संस्कृतपाठशालायाम् उषित्वा निःशुल्कं संस्कृताध्ययनं कृत्वा वेदान्तशिरोमणिः इति उपाधिं प्राप्तवान् । गच्छता कालेन चेन्नईनगरे विवेकानन्दमहाविद्यालये प्राध्यापकपदं लब्ध्वा स्वकुटुम्बस्य भारमपि सम्यक् निरूढवान् ।

तमिळनाडुप्रदेशे तदा द्रविडान्दोलनं प्रबलतया प्रचलति स्म । द्राविडानुयायिनः संस्कृतभाषां प्रति महतीम् अश्रद्धां प्राकटयन् । अतः उत्तरभारतगमनम् एव श्लाघ्यम् इति निश्चित्य मम पिता उज्जयिनीं प्राप्तवान्, सर्वकारीये महाविद्यालये प्राध्यापकत्वेन स्वजीवनं पुनः आरब्धवान् च । तत्रत्यैः जनैः सह व्यवहर्तुं हिन्दीभाषाम् अपि अधीतवान् । अल्पे एव काले सः ‘अजातशत्रुः’ इति समाजे प्रतिष्ठां लब्धवान् ।

मनोरथस्य द्वे चक्रे दैवं पौरुषं चेति उक्तिं सार्थिकां कुर्वन् सः अचिरात् एव उत्तरोत्तरं प्रगतिपथे अग्रसरः अभूत् । संस्कृतभाषायाः सेवार्थं भारतसर्वकारेण ‘पद्मश्रीः’ इति उपाधिः तस्मै दत्ता । काश्यां सम्पूर्णानन्दसंस्कृतविश्वविद्यालयस्य कुलपतिरूपेण सः द्विवारं कार्यभारम् अपि निरूढवान् । सः एव श्री वि.वेङ्कटाचलम्महाभागः ।
