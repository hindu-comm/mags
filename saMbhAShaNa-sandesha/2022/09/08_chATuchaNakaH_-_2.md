+++
title = "08 चाटुचणकः - २७८ अस्मत्तो हि जनप"

+++
**चाटुचणकः - २७८**

अस्मत्तो हि जनप्राणान् लभसे त्वं विना श्रमम् ।

मासे मासे त्वया तस्मात् देयं शुल्कं हि भूरिशः ॥

वैद्यः कश्चित् यमराजं वदति - ‘‘अयि यमराजवर्य ! जनानां प्राणान् श्रमं विना भवान् प्राप्नोति बहुधा अस्मत्कारणतः । वयं भवतः उपकारं कुर्वन्तः स्मः । अतः प्रतिमासं भवता यथायोग्यं शुल्कं देयम् अस्मभ्यम्’’ इति । शुल्कस्वीकारं विना कस्यापि चिकित्साम् अकुर्वतः वैद्यस्य एतस्मिन् वचने अनौचित्यं किम् अस्ति ?
