+++
title = "06 निकषोपलः - ३३७ डा के.वि. वासुद"

+++
**निकषोपलः - ३३७**

डा के.वि. वासुदेवः, चालक्कुटी

अत्र प्रतिमासं दश शब्दाः दीयन्ते । एकैकस्य अपि शब्दस्य चत्वारः अर्थाः लिख्यन्ते । चतुर्षु एकतमः एव अर्थः साधुः भवति । कतमः तत्र साधुः अर्थः इति एतस्य पत्रस्य पृष्ठभागे एव उदाहरणसहितं निरूपितम् अस्ति । आदौ तावत् भवन्तः अन्यतमम् अर्थं विचिन्त्य निर्वाचयन्तु । ततः पृष्ठभागं पश्यन्तु ।

शब्दज्ञानवतां परीक्षास्थलम्, अन्येषां शब्दसङ्ग्रहमूलम्

१. प्रगे (अ.)

(क) शीघ्रगः (ख) वायुः

(ग) उत्सवः (घ) प्रातः

२. ऐ (अ.)

(क) लक्ष्मीः (ख) अभिमुखीकरणम्

(ग) गृहम् (घ) तोषः

३. अम्महे (अ.)

(क) महोत्सवः (ख) जननी 

(ग) जातुचित् (घ) सन्तोषः

४. नोधा (अ.)

(क) गोधा (ख) नवधा

(ग) नौः (घ) ऊधोहीना

५. कचति (भ्वादिः)

(क) गच्छति (ख) शोभते

(ग) हिनस्ति (घ) म्रियते

६. कुमारयति (चुरादिः)

(क) पुत्रीयति (ख) अभिलषति

(ग) क्रीडति (घ) निहन्ति

७. क्रियासमभिहारः (पुं.)

(क) क्रियाकलापः (ख) यज्ञः

(ग) पौनःपुन्यम् (घ) गणनम्

८. तगरम् (न.)

(क) नतपुष्पम् (ख) नगरम्

(ग) गरलम् (घ) काननम्

९. जातरूपम् (न.)

(क) स्वरूपम् (ख) सौन्दर्यम्

(ग) सुवर्णम् (घ) तेजः

१०. चतुरम् (न.)

(क) तूर्णम्  (ख) समम्

(ग) नगरम् (घ) वाजिशाला

**पदसम्पत्**







एषः निर्णयः....

१.  प्रगे (अ.) = (घ) प्रातः । ‘सायं साये प्रगे प्रातः’ - (वैजयन्ती)

 उदा - १. प्रगे पुनरगात्मजावचनमीरिता भूभुजा । - (नारायणीयम्, ३९-७)

 २. बालः प्रगे प्रबुध्य पाठान् पठति ।

२.  ऐ (अ.) = (ख) अभिमुखीकरणे । ‘आह्वानामन्त्रणस्मरणेषु निपातोऽयम्’ - (अव्ययकोशः)

 उदा - १. ऐ वाचं देहि धैर्यं नः । - (भट्टिकाव्यम्, ६-१८)

 २. ऐ चैत्र, कुत्र त्वं गच्छसि ?

३.  अम्महे (अ.) = (घ) सन्तोषः । ‘अम्महे आश्चर्ये सन्तोषे च’ - (अव्ययकोशः)

 उदा - १. अम्महे पुत्रस्य मे विजयघोषणा वर्तते । - (प्रतिमानाटकम्, ७)

 २. अम्महे, पुत्रो मे परीक्षायां प्रथमश्रेण्यां समुत्तीर्णः ।

४.  नोधा (अ.) = (ख) नवधा । ‘नवधा इत्यर्थे पृषोदरादित्वात् रूपमेवम्’ - (अव्ययकोशः)

 उदा - १. नोधा विधाय रूपं स्वं सर्वसङ्कल्पवित् प्रभुः । - (भागवतम्, ३-२३-४५)

 २. तर्कशास्त्रे द्रव्याणि नोधा विभक्तानि भवन्ति ।

५.  कचति (भ्वादिः) = (ख) शोभते । धातूनामनेकार्थत्वात् कच दीप्तौ इति परस्मैपदे कल्पितोऽयं धातुः ।

 उदा - १. कमलमिव मुखं मनोज्ञमेतत् कचतितराम्...। - (काव्यप्रकाशः, १०-)

 २. उद्याने पुष्पाणि कचन्ति ।

६.  कुमारयति (चुरादिः) = (ग) क्रीडति । ‘रमतेऽमी विहरते कुमारयति खूर्दते’ - (आख्यातचन्द्रिका)

 उदा - १. शत्रौ कुमारयति मारयतोऽग्रसेनम् । - (धातुकाव्यम्, ३-५५)

 २. कुमारयन्तो बालाः जनानां मनः आवर्जयन्ति ।

७.  क्रियासमभिहारः (पु.) = (ग) पौनःपुन्यम् । ‘पौनःपुन्यं भृशार्थो वा क्रियासमभिहारः’ - (प्रक्रियासर्वस्वम्, पु.५०३)

 उदा - १. क्रियासमभिहारेण विराध्यन्तं क्षमेत कः । - (शिशुपालवधम्, २-११)

 २. क्रियासमभिहारेण जनान् उपद्रुह्यन्तः नृपाः प्रजानां प्रीतिं न लभन्ते ।

८.  तगरम् (न.) = (क) नतपुष्पम् । ‘नतमिति तगरं कुटिलं वक्रं दीनं शठं च जिह्मं स्यात्’ - (अभिधानमञ्जरी)

 उदा - १. सक्तप्राच्याब्धिवेलागिरितगररजोविभ्रमेणेव शुभ्राः । - (श्रीकण्ठचरितम्, १२-५६)

 २. कानने अस्मिन् बहूनि तगराणि दृश्यन्ते ।

९.  जातरूपम् (न.) = (ग) सुवर्णम् । ‘कलधौतलोहोत्तमवह्निबीजान्यपि गारुडं गैरिकजातरूपे’ - (अभिधानचिन्तामणिः)

 उदा - १. जायेरन्निह जातरूपरुचिराः स्वस्थानसंस्थायिनः । - (पूर्वभारतचम्पूः, ४-८)

 २. युवतयः जातरूपमयानि आभरणानि बिभ्रति ।

१०. चतुरम् (न.) = (क) तूर्णम् । ‘चतुरो वेगिदक्षयोः’ - (मङ्खकोशः)

 उदा - १. चतुरं तुरगान् परिवर्तयसे पथि पान्थजनान् परिमर्दयसे । - (अज्ञातकर्तृकः)

 २. चतुरं जिगमिषवः पथिकाः व्योमयानेन यात्रां कुर्वन्ति ।

**परीक्षापरिणामः**

निर्वाचितस्य एकैकस्य साधुशब्दार्थस्य एकैकः अङ्कः । स्वयमात्मा परीक्ष्यताम् । आहत्य दश अङ्काः । भवन्तः श्रेणीं स्वयं निश्चिन्वन्तु ।

०९ - १० अङ्काः  - प्रथमा श्रेणी

०७ - ०८ अङ्काः  - द्वितीया श्रेणी

०५ - ०६ अङ्काः  - तृतीया श्रेणी
