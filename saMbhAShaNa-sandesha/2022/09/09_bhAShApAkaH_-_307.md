+++
title = "09 भाषापाकः - ३०७ * माणवकः ‘भजना’"

+++
**भाषापाकः - ३०७ \* माणवकः**

**‘भजना’ इति असाधु**

शिष्यः - श्रीमन् ! ‘भजनामण्डली’ इति शब्दः श्रूयते लोके । तत्र असाधुता कापि अस्ति किम् ?

आचार्यः - आम् । ‘भजना’ इति शब्दः असाधुः ।

शि - का असाधुता तत्र ?

आ - आदौ वद - तत्र धातुः कः ?

शि - भज सेवायाम् इति धातुः स्यात् इति भावये ।

आ - स च भ्वादिः उभयपदी च । तस्मात् ल्युटि कृते, स्त्रीत्वविवक्षायां ‘भजनी’ इति रूपं स्यात्, न तु भजना इति ।

शि - लोके चोरणा, ताडना, प्रार्थना इत्यादयः श्रूयन्ते एव । तथैव ‘भजना’ इति रूपमपि कुतो न स्यात् ?

आ - चोरणादिषु कः प्रत्ययः ?

शि - युच्प्रत्ययः ।

आ - स च ण्यन्तेभ्यः प्राधान्येन विहितः ‘ण्यासश्रन्थो युच्’ इति सूत्रेण । ‘घट्टिवन्दिविदिभ्यश्चेति वक्तव्यम्’ ‘इषेरनिच्छार्थस्य’ ‘परेर्वा’ इति वार्तिकैः चापि सः विधीयते । एतेषु भजधातुः न अन्तर्भूतः । अतः युच् अपि न भवति ।

शि - प्रेरणार्थकत्वं विवक्ष्य णिचि कृते भाजयति/ते इति यत् सिद्ध्यति ततः युचि कृते तद् रूपं सिद्ध्येत् एव ननु ।

आ - नैव । तदापि न सिद्ध्यति । ण्यन्तात् युच् तु भवति । किन्तु भाजयति इत्यस्य युजन्तं रूपं भवेत् ‘भाजना’ इति, न तु ‘भजना’ इति ।

शि - अण्यन्तात् युच् न विहितः । तस्मात् ल्युट् एव आश्रयणीयम् । ण्यन्तात् युच् तु विहितः, किन्तु तदा तु उपधावृद्धिः प्राप्येत एव । अतः भजना इति रूपं कथमपि साधयितुं न शक्यते । एवं ननु ?

आ - प्रार्थना/प्रार्थनम्, पीडना/पीडनम्, सम्मानना/सम्माननम्, सूचना/सूचनम् इत्यादिषु युजन्त-ल्युडन्तयोः रूपसाम्यम् अस्ति । भाजना/भाजनम् इत्यनयोः अपि सामीप्यं दृश्यते । किन्तु भजनम् भाजना इत्यनयोः न तथा । ल्युटि उपधावृद्ध्यभावः, युचि (णिजन्तम्) उपधावृद्धिः च इति रूपभेदः अस्ति । अतः ‘भजना’ इति रूपं कथमपि साधयितुं न शक्यते ।

शि - तस्मात् ‘भजनमण्डली’ इत्येव प्रयोक्तव्यं, न तु ‘भजनामण्डली’ इति सिद्धम् ।

आ - आम् । नान्या गतिः तत्र ।

शि - पठना, श्रवणा इत्यादयः अपि असाधवः एव ननु ?

आ - आम् । अण्यन्तधातुभ्यः (घट्टिवन्द्यादिभिन्नेभ्यः) युच् न विहितः इत्यतः तेषाम् असाधुता ।

शि - गमना, लेखना, धावना, सम्भाषणा इत्यादयः साधवः एव ननु ?

आ - आम् । किन्तु ते च ण्यन्तार्थकत्वे एव साधवः इति स्मर्तव्यम् । अण्यन्तार्थविवक्षायां गमनं, लेखनं, धावनं, सम्भाषणम् इत्यादयः ल्युडन्ताः एव प्रयोक्तव्याः, न तु युजन्ताः ।
