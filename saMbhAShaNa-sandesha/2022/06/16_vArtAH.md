+++
title = "16 वार्ताः"

+++
# वार्ताः

## श्रीगङ्गानाथझापरिसरे रामायणपारायणम् 

## केन्द्रीयसंस्कृतविश्वविद्यालयस्य कुलपतेः मार्गदर्शनेन तीर्थराजप्रयागक्षेत्रे श्रीगङ्गानाथझापरिसरेण श्रीमद्वाल्मीकिरामायणस्य अखण्डं पारायणम् आयोजितम् । कार्यक्रमस्य अस्य मूलस्तम्भः आसीत् निदेशकः आचार्यः ललितकुमारत्रिपाठिवर्यः । षट्सु गणेषु विभक्ताः विभिन्नप्रान्तेभ्यः समागताः सार्धैकशतविद्यावारिधिच्छात्राः कार्यक्रमस्यास्य साफल्ये कारणीभूताः । पारायणस्य तृतीये दिने एकादश्यां रात्रौ दशवादने पारायणं समाप्तम् । 

## मङ्गलूरे रामायणपारायणस्य वार्षिकोत्सवः

## मङ्गळूरुविभागे गतरामनवमीतः आरभ्य रामनवमीपर्यन्तम् एकवर्षं निरन्तरं प्रतिदिनम् आन्लैन्माध्यमेन प्रचाल्यमानस्य ‘गृहे गृहे रामायणम्’ इत्यस्य विशेषवार्षिकोत्सवकार्यक्रमः एप्रिल्मासस्य दशमे दिनाङ्के रामनवमीदिने सम्पन्नः । मुख्यातिथिः आसीत् डा.पादेकल्लुविष्णुभट्टः । ‘श्रीमद्रामायणम्’ इति विषये सः भाषणम् अकरोत् । पञ्चाशदधिकाः कार्यकर्तारः, पदाधिकारिणः, अन्ये गण्याः च कार्यक्रमे उपस्थिताः आसन् । 

## कासरगोडुजनपदे वसन्तशिबिरम् 

## कासरगोडुजनपदे कुण्टारुप्रदेशे दिनत्रयात्मकं वसन्तशिबिरम् अभवत् । एप्रिल्मासस्य 11 दिनाङ्कतः 13 दिनाङ्कपर्यन्तं शिबिरं चालितम् । शिबिरेऽस्मिन् 39 बालाः भागं गृहीतवन्तः । अन्तिमे दिने मध्याह्ने प्रवासः आसीत् । प्लास्टिक्कूपीनिर्माणकार्यागारं तत्र दर्शितम् । शिबिरसमारोपे कारड्कपञ्चायताध्यक्षः गोपालकृष्णः मुख्यातिथिः आसीत् । श्रीमान् वासुदेवतन्त्री कार्यक्रमस्य उद्घाटनम् अकरोत् । जनपदसंयोजकः श्रीमान् मञ्जुनाथः, ग्रामसमितेः अध्यक्षा श्रीमती निशाभगिनी च बालान् उद्दिश्य मार्गदर्शनं कृतवन्तौ । जनपदशिक्षणप्रमुखा श्रीमती सन्ध्याकेदिलाया, ग्रामसमितेः कार्यदर्शिनी कुमारी पूर्णिमा च उपस्थिते आस्ताम् ।

## उज्जयिन्यां विविधाः कार्यक्रमाः 

## उज्जयिनीस्थे महर्षिपाणिनिसंस्कृतवैदिकविश्वविद्यालये ‘भारतीयकालगणना’ इति विषयम् आधृत्य एकदिवसीया राष्ट्रियशोधसङ्गोष्ठी अप्रैलमासस्य द्वादशे दिनाङ्के आयोजिता । कार्यक्रमे मुख्यातिथिरूपेण उपस्थितः आसीत् मेलाविकासप्राधिकरणस्य अध्यक्षः श्रीमाखनसिंहचौहानवर्यः । कार्यक्रमस्य अध्यक्षः आसीत् कुलपतिः आचार्यः विजयकुमारमेननवर्यः । विशिष्टातिथिरूपेण आचार्यः मनोजमिश्रवर्यः, सारस्वताथितिरूपेण आचार्यः श्यामदेवमिश्रवर्यः च उपस्थितौ आस्ताम् । अध्यक्षमहोदयेन वेद-पुराण-न्याय-मीमांसादिषु शास्त्रेषु कालस्य महिमा उल्लिखितः । डॉ. मनमोहन-उपाध्यायमहोदयेन स्वागतं प्रास्ताविकभाषणञ्च प्रस्तुतम् । कार्यक्रमस्य सञ्चालनं डॉ. दिनेशचौबे अकरोत् । धन्यवादार्पणम् अकरोत् आचार्यः तुलसीदासपरौहः । कार्यक्रमेऽस्मिन् विश्वविद्यालयस्य सर्वे आचार्याः, आ भारतात् समागताः प्राध्यापकाः, शोधच्छात्राश्च उपस्थिताः आसन् । 

## म.पा.सं.वै.विश्वविद्यालये एव वेदव्याकरणविभागेन ‘उपपदविभक्तीनां समीक्षा’ इति विषयम् आधारीकृत्य आन्तर्जालीयं व्याख्यानं 30.4.22 तमे दिनाङ्के समायोजितम् । कार्यक्रमस्य आध्यक्ष्यं निरूढं कुलपतिना प्रा. विजयकुमारमेननमहोदयेन । मुख्यवक्तृरूपेण आचार्यः रमाकान्तपाण्डेयः, उपस्थितः आसीत् । कार्यक्रमस्य संयोजकः आसीत् डॉ. अखिलेशकुमारद्विवेदी । धन्यवादसमर्पणं डॉ. सङ्कल्पमिश्रेण सम्पादितम् । 

## दर्शनविभागस्य तत्त्वावधाने ‘भारतीयज्ञानपरम्परायाम् आचार्यशङ्करस्य योगदानम्’ इति विषयम् आधारीकृत्य आन्तर्जालीयं व्याख्यानं 6.5.22 दिनाङ्के समायोजितम् । आध्यक्ष्यं कुलपतिः प्रा. विजयकुमारमेननमवर्यः निरवहत् । मुख्यवक्ता आसीत् आचार्यः श्री श्रीनिवासः जे. । कार्यक्रमस्य सञ्चालनं डॉ. अखिलेशकुमारद्विवेदिना कृतम् । धन्यवादसमर्पणं डॉ. सन्दीपशर्ममहोदयेन सम्पादितम् । 

## नन्देश्वरग्रामे शिबिरद्वयम्

![](magazine_images/img-1657088885NandeshwarShibiraVarta.jpg)कर्णाटकोत्तरप्रान्तस्य अथणीनामके उपमण्डले नन्देश्वरग्रामे सिद्धलिङ्गेश्वरमठे एप्रिल्मासस्य चतुर्थतः द्वाविंशतिपर्यन्तम् अष्टादशदिनात्मकं शिबिरद्वयं सम्पन्नम् । तत्र आदिमेषु एकादशसु दिनेषु बालानां शिबिरम् आसीत् । त्रिशताधिकाः बालाः तत्र भागम् अवहन् । अनन्तरेषु सप्तसु दिनेषु ज्येष्ठाः पाठिताः । विशेषतया तत्र व्याकरणविषयः पाठितः । तत्र षष्ट्यधिकाः युवानः भागम् अवहन् । व्याकरणं, ज्यौतिषं, धर्मशास्त्रं, रामायणं, महाभारतं, भगवद्गीता इत्यादीन् विषयान् अधिकृत्य तत्र बोधनम् अभवत् । शिबिरार्थिनः अपि स्ववाक्यानि रचयित्वा संस्कृतमात्रे समर्पितवन्तः । तत्रत्याः श्री दुण्डेश्वरस्वामिनः अस्य शिबिरस्य आयोजनं कृत्वा आशीर्भिः अनुगृहीतवन्तः । श्री मञ्जुनाथः निर्वहणं कृतवान् । तुमकूरुविभागसंयोजकः श्री तिम्मण्णभट्टः प्रबोधितवान् ।

## सोलापुरे सम्भाषणशिबीरम्

## सोलापुरे शेठगोविन्दजीरावजी-आयुर्वेदमहाविद्यालये 12.4.22 तः 28.4.22 पर्यन्तं प्रथमवर्षीयच्छात्राणां कृते शिबिरं प्राचलत् । समारोपे छात्राः मङ्गलाचरणनाटकगीतश्लोकादीन्, आयुर्वेदस्य महत्त्वम् इति विषयं च उपस्थापितवन्तः । मञ्चे उपप्राचार्यः वैद्यः शान्तिनाथबागेवाडीकरः, वैद्या ज्योत्स्नागङ्गासागरे, वैद्या स्मितागोटीपामुल, वैद्या दिपालीमगरे, निखिलबडवे च उपस्थिताः आसन् । एतत् शिबिरं निखिलबडवे चालितवान् ।

## मङ्गलूरुनगरे सम्भाषणशिबिरम् 

## मङ्गलूरुनगरे आयुर्वेदवैद्यकीयमहाविद्यालये छात्राणां कृते आयोजितं संस्कृतसम्भाषणशिबिरं 20.4.22 दिनाङ्के सम्पन्नम् । शारदाप.पू.महाविद्यालयस्य संस्कृतप्राध्यापकः श्रीमान् रमेशाचार्यः मुख्यातिथिरूपेण भाषणं कृतवान् । उपप्राचार्या डा. जेसिन्ताडिसौजा समारम्भे अध्यक्षस्थानम् अलङ्कृतवती आसीत् । 80 छात्राः शिबिरे भागं स्वीकृतवन्तः । शिबिरचालकः आसीत् गजाननबोविकानः । 

## कोङ्कणप्रान्ते बालकेन्द्रप्रशिक्षणवर्गः 

## ![](magazine_images/img-1657089091Balakendraprashikshanam.jpg)कोङ्कणप्रान्ते गोवाराज्ये वेरणानगर्याम् एप्रिल्मासस्य 23, 24 दिनाङ्कयोः द्विदिवसीयः बालकेन्द्रप्रशिक्षणवर्गः सम्पन्नः । अस्मिन् वर्गे 84 जनाः सम्मिलिताः । वर्गस्य उद्घाटनसत्रे मन्दिरन्यासस्य उपाध्यक्षः श्री देवीदाससराफमहोदयः प्रमुखतिथिरूपेण उपस्थितः आसीत् । वर्गेऽस्मिन् दक्षिणमध्यक्षेत्रमन्त्री श्री उ.वेङ्कटरमणमूर्तिः उपस्थाय मार्गदर्शनं कृतवान् । मान्या अरुणाश्रीः अपि उपस्थिता आसीत् । अन्तिमसत्रे प्रान्तमन्त्रिणा श्रीमता नीरजदाण्डेकरमहोदयेन पाथेयभाषणं विहितम् । वर्गे सर्वेषां जनपदानां प्रातिनिध्यम् आसीत् ।

## हिमाचलप्रदेशे प्रान्तसमीक्षायोजनागोष्ठी 

## ![](magazine_images/img-1657089151Himachalpradeshsmeekshayojanagoshthi.jpg)हिमाचलप्रदेशे काङ्गडायां मेमासस्य प्रथमद्वितीयदिनाङ्कयोः प्रान्तसमीक्षायोजनागोष्ठी आयोजिता । अस्याः उद्घाटनावसरे मुख्यातिथिरूपेण वेदव्यासपरिसरस्य वेदान्तविभागाध्यक्षः डा.मञ्जुनाथभट्टमहोदयः अध्यक्षत्वेन, उत्तरक्षेत्रस्य क्षेत्रमन्त्री आचार्यः लक्ष्मीनिवासपाण्डेयः च उपस्थितौ आस्ताम् । अस्यां गोष्ठ्यां सप्तत्यधिकाः कार्यकर्तारः उपस्थिताः अभूवन् । प्रथमदिने पञ्च सत्राणि द्वितीये दिने त्रीणि सत्राणि च प्रवृत्तानि । अन्तिमं सत्रं समापनसत्ररूपेण आसीत् । समापनावसरे क्षेत्रीयमन्त्रिणः श्रीमतः प्रा. लक्ष्मीनिवासपाण्डेयस्य, प्रान्ताध्यक्षस्य डा.राजेशमहोदयस्य च उद्बोधनं श्रुतम् ।

## काङ्गडाजनपदे सम्भाषणशिबिरद्वयम्

## के.सं.विश्वविद्यालयस्य वेदव्यासपरिसरीयस्य संस्कृतप्रचारमञ्चस्य, संस्कृतभारत्याः च संयुक्ततत्त्वावधाने काङ्गडाजनपदे मसोटग्रामे एप्रिल्मासस्य 24 तः मेमासस्य चतुर्थपर्यन्तं बाहल्यां शिवमन्दिरे, मसोटीये ग्रामसभाभवने च दशदिनात्मकयोः सम्भाषणशिबिरयोः आयोजनं कृतम् । अनयोः शिबिरयोः 130 शिबिरार्थिभिः भागग्रहणं कृतम् । अनयोः संयोजकौ आस्ताम् श्री ओङ्कारशर्मा, सुश्रीः दीक्षासन्दलः च । सहसंयोजकाः आसन् श्री गिरीशचन्द्रभट्टः, सुश्रीनिशादेवी, सुश्रीशीतलदेवी च । डा.प्रतिज्ञा-आर्या डा.सत्यदेवः च समन्वयकौ आस्ताम् । उद्घाटने श्री शशाङ्कजसवालः, श्रीमती आशारानी, लक्ष्मीनिवासपाण्डेयः. डा.मञ्जुनाथभट्टः च उपस्थिताः आसन् । समापनावसरे अतिथयः आसन् श्री जोगीन्द्रकुमारः, सुश्रीरीनाकुमारी, डा.भूपेन्द्र-ओझः, डा.विनोदशर्मा च । 

## बालानां कृते वसन्तशिबिरम्

## ![](magazine_images/img-1657089193VasantashibiramMangaluru.jpg)मङ्गलूरुनगरे श्री विठोबारुकुमायीदेवालये बालानां कृते चालितं वसन्तशिबिरं 23.4.22 तमे दिनाङ्के सम्पन्नम् । श्रीमती सन्ध्याकेदिलाया मुख्याभ्यागता आसीत् । मङ्गलूरुनगरसंयोजकः गजाननबोविकानः अध्यक्षः आसीत् । सन्ध्याभगिन्या चालिते शिबिरेऽस्मिन् 42 बालाः भागं स्वीकृतवन्तः । निवेदिताभगिन्या कार्यक्रमस्य निर्वहणं कृतम् । सुनन्दाप्रभुभगिनी स्वागतभाषणं, राधिकाभक्ता धन्यवादसमर्पणं च कृतवत्यौ । श्रीमती भाषाशेट्टी, श्रीमती राधिकानायक् च शिबिरे साहाय्यं कृतवत्यौ ।

## सम्पन्नः लेखकानुवादकवर्गः

## ![](magazine_images/img-1657089250Lekhakanuvadakvargah.jpg)सन्देशप्रतिष्ठानम्, संस्कृतसंवर्धनप्रतिष्ठानम् इत्येतयोः संयुक्ताश्रये 2022तमवर्षस्य एप्रिल्मासस्य 15 दिनाङ्कतः 19 दिनाङ्कपर्यन्तं बेङ्गलूरे अक्षरभवने लेखकानुवादकवर्गः सम्पन्नः । 13 राज्येभ्यः समागताः 45 शिक्षार्थिनः वर्गतः लाभान्विताः अभवन् । 15 दिनाङ्के सम्पन्ने उद्घाटनकार्यक्रमे मुख्यातिथित्वेन उपस्थितः आसीत् कर्णाटककोङ्कणी-अकाडेम्याः अध्यक्षः श्रीमान् जगदीशपैमहोदयः । मुख्यवक्तृत्वेन सर्वान् उद्बोधितवान् भारतीयभाषासंवर्धन-उच्चधिकारसमित्तेः अध्यक्षः पद्मश्रीः चमूकृष्णशास्त्रिवर्यः । अनुवादस्य आवश्यकता, तत्र यूनां योगदानम्, आह्वानानि, अवधेयाः अंशाः, सरलसंस्कृते नैर्भर्यम् इत्यादीन् अंशान् सः बोधितवान् । कार्यक्रमे अतिथिपरिचयं कारितवान् डॉ. जनार्दनहेगडे । निर्वहणं कृतवान् डॉ.सचिनकठाळे । प्रार्थनागीतं गीतवती डॉ. नागरत्नाहेगडे । हिन्दीभाषातः संस्कृतभाषां प्रति अनुवादः, क्लिष्टानाम् अनुवादानाम् अर्थबोधसम्पादनदृष्ट्या परिष्कारः इत्यादीन् अंशान् मनसि निधाय कार्यागाराणि अपि आयोजितानि आसन् । शब्दस्तरे, वाक्यस्तरे, व्याकरणस्तरे, शैलीस्तरे च अनुवादपरिष्कारः, अनुवादस्य तत्त्वानि, अनुवादप्रकाराः, विभिन्नक्षेत्रीयाः अनुवादाः, ग्रान्थिकाः आलङ्कारिकाः च अनुवादप्रकाराः इत्यादिषु विषयेषु प्रतिदिनं जातेषु सप्तसु सत्रेषु मार्गदर्शनम् अभवत् । सरलमानकसंस्कृतं, लेखने अनुवादे च सत्त्वारोपणं, विषयसंग्रहः, पणिनीयव्याकरणस्य लोकोप-कारिता, वचोविच्छित्तयः, भाषान्तरात् अनुवादे अवधेयाः अंशाः, संस्कृतत्वरक्षणम्, अवश्यम् अवगन्तव्याः व्याकरणांशाः, लेखकगुणाः इत्यादीन् विषयान् बहवः उद्बोधितवन्तः । शतावधानी डा. रा.गणेशः, जि.महाबलेश्वरभट्टः, रोहितचक्रतीर्थः, जि.बि.हरीशः, अजक्कळगिरीश-भट्टः, पत्रकारक्षेत्रीयः राहुलदेवः इत्यादयः उपस्थाय मार्गदर्शनं कृतवन्तः । यूनाम् उपस्थितौ सोत्साहं प्रवृत्तस्य अस्य वर्गस्य समापने कर्णाटकसंस्कृतविश्वविद्यालयस्य कुलपतिः आचार्यः के. ई. देवनाथन्वर्यः मार्गदर्शनम् अकरोत् । पाथेयभाषणं कृतवान् वर्गसंयोजकः डॉ. जनार्दनहेगडे । सूत्रसञ्चालनं विहितं गुजराततः आगतेन योगेशपण्ड्येन । प्रार्थनागीतं गीतवती नागपुरस्था सौ. श्रद्धा-उपाध्ये । धन्यवादसमर्पणं तु बेङ्गलूरीयेण रविभट्टेन कृतम् ।

## उत्तरप्रदेशसंस्कृतसंस्थानस्य संस्कृतसम्भाषणकक्ष्याः

## मईमासस्य नवमे दिनाङ्के विंशतिदिवसाय उत्तरप्रदेशसंस्कृतसंस्थानीयस्य प्रथमस्तरीयसंस्कृतभाषाशिक्षणस्य द्वितीयस्तरस्य च शुभारम्भः बहुत्र सञ्जातः । नूतनविष्णुरेग्मी गूगलमीट्माध्यमेन सायं षड्वादने प्रथमस्तरीयशिक्षणस्य कक्ष्यायाः, अष्टवादने द्वितीयस्तरीयशिक्षणस्य कक्ष्यायाः च शुभारम्भम् अकरोत् । तत्र स्वनाम पञ्जीकृतवन्तः बहवः शिक्षार्थिनः भागं वक्ष्यन्ति ।

## पश्चिमवङ्गराज्ये संस्कृते विज्ञानम्

## पश्चिमवङ्गराज्ये मालदाजनपदे मेमासस्य पञ्चमे दिनाङ्के ‘संस्कृते विज्ञानम्’ इति विषये चर्चाचक्रम् अनुष्ठितम् । अस्मिन् अनुष्ठाने मुख्यः वक्ता आसीत् इसरोसंस्थीयः युववैज्ञानिकः श्रीयुक्तः सुहासमुखर्जिमहोदयः । ‘प्राचीने काले भारते आर्यभट्टः, चरकः, सुश्रुतः इत्यादिभिः विज्ञानविषयकाणि बहूनि तथ्यानि प्रदर्शितानि’ इति विवृत्य सः उक्तवान् यत् विज्ञानविषयस्य तथ्योद्घाटननिमित्तम् इतोऽपि अनुसन्धानम् आवश्यकम् इति । अस्मिन् चर्चाचक्रे अनन्यातिथिरूपेण गौडवङ्गविश्वविद्यालयस्य सस्यशास्त्रविभागस्य अध्यापकः विवेकानन्दमण्डलः, मालदाजनपदसंयोजिका तापसीमण्डला च उपस्थितौ आस्ताम् । प्रान्तसंयोजकः जयसाहा, अन्ये कार्यकर्तारः, छात्राः, वहवः गुणिजनाः चेति विंशत्यधिकशतं जनाः उपस्थिताः आसन् ।

## त्रिपुराराज्ये संस्कृतसम्भाषणवर्गः 

## त्रिपुराराज्ये एप्रिल्मासस्य 22 तमदिनाङ्कतः 27 तमदिनाङ्कपर्यन्तं संस्कृतसम्भाषणवर्गः अभवत् । अस्मिन् वर्गे प्रायः शताधिकाः शिक्षार्थिनः भागम् ऊढवन्तः । वर्गस्य समारोपकार्यक्रमः 27 तमे दिनाङ्के समाचरितः । समारोप-कार्यक्रमे मुख्यवक्ता आसीत् क्षेत्रीयसङ्घटनमन्त्री श्रीमान् कमलशर्मा । मुख्यातिथिः आसीत् डा. सत्यदेवमिश्रः । विशिष्टातिथिः आसीत् प्रा. सुकान्तकुमारसेनापतिः । अस्मिन् कार्यक्रमे शिक्षार्थिनः अनुभवकथनं, कथा, गीतं, सखीसम्भाषणम् इत्यादीनि अनेकानि अनुष्ठानानि कृतवन्तः ।

## शिबिरचालकप्रशिक्षणवर्गः

## ![](magazine_images/img-1657089297prshikshanavargah.jpg)बेङ्गलूरुनगरे अक्षरभवने एप्रिल्मासस्य 27 तः मेमासस्य 8 दिनाङ्कपर्यन्तं शिबिरचालकप्रशिक्षणवर्गः प्राचलत् । 57 शिक्षार्थिनः वर्गे भागम् अवहन् । उद्घाटनसमारम्भे संस्कृत-भारत्याः कर्णाटकदक्षिणप्रान्तस्य उपाध्यक्षः श्री हनुमन्तरायप्पमहोदयः, तन्त्रज्ञः श्री सुरेशमहोदयः च उपस्थितौ आस्ताम् । वर्गे सूर्यहेब्बारः, लक्ष्मीनारायणः, शिवरुद्रय्यः, शरण्यः, रविशङ्करः, रमणमूर्तिः, दत्तात्रेयवज्रळ्ळिः, सत्यनारायणः, प्रतिभा, डा.भाग्यलक्ष्मीः, इन्दिरा, चेन्नम्मा इत्यादयः मार्गदर्शनं कृतवन्तः । प्रबन्धकरूपेण मधुः, मारुतिः, प्रज्ञा, गुरुराजः च कार्यं कृतवन्तः । वर्गस्य अङ्गतया सम्भाषणशिबिरम् आयोजितम् आसीत् । भगिनी इन्दिरा शिबिरमेतत् अचालयत् । 18 शिबिरार्थिनः शिबिरे भागं गृहीतवन्तः । वर्गे गणगीतस्पर्धा, रसप्रश्नस्पर्धा च आयोजिता आसीत् । समारोपसमारम्भे इम्फोसिस्संस्थायाः कार्यदर्शी श्री नागराजः अध्यक्षरूपेण उपस्थितः आसीत् । अतिथिरूपेण लेखापरीक्षकः श्री सुमन्तमहोदयः उपस्थितः आसीत् । डा. सचिनकठाळेमहोदयः समारोपभाषणम् अकरोत् । नटेशः कार्यक्रमनिर्वहणम् अकरोत् । भगिनी विशारदा प्रार्थनां गीतवती । भगिनी विन्ध्या धन्यवादसमर्पणं कृतवती ।

## अक्षरपक्षतः सम्भाषणवर्गौ

## मेमासे उभौ अन्तर्जालीयसम्भाषणवर्गौ अक्षरपक्षतः प्रवृत्तौ । श्रीमती विमला, श्रीमती श्रीलक्ष्मीः च उत्तमरीत्या चालयित्वा षष्ट्यधिकान् शिक्षार्थिनः अग्रिमसंस्कृताध्ययने प्रेरितवत्यौ । समरोपकार्यक्रमे संस्कृतभारत्याः प्रतिनिधिरूपेण श्री नागराजमहोदयः श्रीशमहोदयः च आगत्य संस्थायाः कार्यकलापविषये, संस्कृतकार्ये आत्मा कथं योजनीयः इत्यस्मिन् विषये च उद्बोधितवन्तौ ।

## प्रबोधनवर्गः सुसम्पन्नः

## बेङ्गलूरुनगरे अक्षरभवने मेमासस्य 8 दिनाङ्कतः 15 दिनाङ्कपर्यन्तं प्रबोधनवर्गः सुसम्पन्नः । 18 शिक्षार्थिनः वर्गे भागं गृहीतवन्तः । अस्य उद्घाटनसमारम्भे अ.भा.सहसङ्घटनमन्त्री श्री दत्तात्रेयवज्रळ्ळिवर्यः उपस्थाय शिक्षार्थिनः उदबोधयत् । वर्गेऽस्मिन् भाषाशिक्षणेन सह बालकेन्द्रचालनस्य प्रात्यक्षिकम्, प्राथमिकव्याकरणांशाः, प्रचारोपायाः च बोधिताः । सुनीशः, सूर्यहेब्बारः, परशिवमूर्तिः, सत्यनारायणः, दत्तात्रेयवज्रळ्ळिमहोदयः मारुतिः, मधुः, गुरुराजः, कीर्तिराजः, भगिनी श्रीमती, भगिनी शारदा च उपस्थाय विभिन्नेषु विषयेषु मार्गदर्शनम् अकुर्वन् । समारोपसमारम्भे कर्णाटकदक्षिणप्रान्तस्य अध्यक्षः विद्वान् टि.एन्. प्रभाकरवर्यः, कोशाध्यक्षः श्री मधुसूदनदेसाईवर्यः च उपस्थितौ आस्ताम् । जोष्वः, भगिनी चेतना, गौरी च अनुभवं कथितवन्तः । इतिवृत्तकथनं गुरुराजः अकरोत् । भगिनी पद्मप्रिया कार्यक्रमनिर्वहणं कृतवती । भगिनी स्नेहा वन्दनार्पणम् अकरोत् ।
