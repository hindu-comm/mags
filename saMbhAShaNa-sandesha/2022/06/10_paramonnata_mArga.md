+++
title = "10 परमोन्नत: मार्ग:"

+++
# परमोन्नतः मार्गः 

![](magazine_images/img-16570875564.jpg)जगतीतले सन्ति बहूनि आश्चर्याणि, बहूनि वैशिष्ट्यानि च । तेषु कानिचित् नैसर्गिकाणि, पुनः कानिचित् कृत्रिमाणि मानवनिर्मितानि वा । जलस्थलाकाशेषु स्वीयां सत्तां प्रतिष्ठापयन् मानवः तत्र तत्र स्वपदचिह्नानि आस्थापयति । अज्ञाते स्थाने ऐदम्प्रथम्येन पादक्षेपं कृत्वा तत्रत्यां सृष्टिम् अवगत्य, आनुकूल्यानानुकूल्यादीनि विज्ञाय, तत्स्थानं प्रति आगमिष्यतः उत्तरोत्तरजनान् उपकर्तुं मार्गं, दिशं, व्यवस्थाः च परिकल्पितवन्तः धैर्यशालिनः आह्वानं स्वीकृत्य प्रवृत्ताः जनाः नूनं धन्याः । तैः सम्मुखीकृताः समस्याः, सोढानि कष्टानि च ऊहातीतानि । भोजनावासादिव्यवस्थाः विना, तत्रत्यां स्थावरजङ्गमसृष्टेः स्वरूपज्ञानं विना च सुदृढं स्थित्वा ते इतरेभ्यः आनुकूल्यकल्पने दत्तचित्ताः अभवन् । तत्परिणामत्वेन गहने वने, अगाधे सागरे, मरुभूमौ, गुहायां, हिमाच्छन्ने प्रदेशे च प्रवासः पर्यटनं च शक्यं जातम् अस्ति, जायमानम् अस्ति च । ईदृशानि विस्मयभरितानि स्थानानि नानादेशेषु यथा तथा, सन्ति भारते अपि ।![](magazine_images/img-16570874973.jpg)

भारते लेहलद्दाखक्षेत्रे अस्ति कश्चन सद्योनिर्मितः मार्गः । 52 कि.मी.दीर्घः अयं मार्गः विश्वे विद्यमानः कश्चन यानेन गन्तुं योग्यः समुद्रतलात् उन्नततमः मार्गः । ‘उमालिङ् ला’नामकः एषः मार्गः पूर्वलद्दाखे चुमारक्षेत्रे विद्यमानः लेह-डेमचोकयोः मध्ये निर्मितः । अस्य निर्माणेन द्वयोः स्थानयोः मध्ये प्रवाससमयः तिसृभिः चतसृभिः वा घण्टाभिः न्यूनः
अभवत् । स्थानिकैः जनैः यथा तथा भारतीयसैनिकैः अपि अस्य मार्गस्य उपयोगः क्रियमाणः अस्ति । सीमा-मार्गसङ्घटनेन (बि.आर्.ओ.) निर्मितस्य अस्य मार्गस्य उपयोगः आधिक्येन ग्रीष्मर्तौ साध्यः हिमपाताभावात् ।

तं मार्गं प्राप्तवान् जनः पीतवर्णीयं किञ्चन फलकं पठित्वा रोमाञ्चितः भवति । फलके लिखितम् अस्ति - ‘‘विश्वस्य उन्नततमे यानगम्ये मार्गे भवद्भ्यः स्वागतम्’’ इति । स्थलम् इदं Mount Everest Base Camp इत्यस्मात् 1902 पादैः उन्नततरम् अस्ति । 19300 पादोन्नते अस्मिन् प्रदेशे शैत्याधिक्यात् इतरे जीविनः न दृश्यन्ते । वन्यगर्दभाः ये अतिशीतले प्रदेशे ![](magazine_images/img-16570876112.jpeg)जीवितुं क्षमाः ते एव भवन्ति स्म सैनिकानाम् आगमनात् पूर्वम् । परितः हिमेन आच्छन्ना भूमिः, मध्ये कृष्णवर्णीयः अयं सर्पाकारः मार्गः दूरात् एव विलक्षणम् आनन्दं ददाति द्रष्टृभ्यः । अत्यन्तं मनोहरः एषः परिसरः अधुना अपि सर्वेभ्यः न उपलभ्यः । विशेषानुमतिं प्राप्य एव गन्तव्यं भवति तत्र । स्थानिकाः जनाः अपि अस्य मार्गस्य विषये न जानन्ति अधिकतया । -11°C इति तापमाने अपि सैनिकानां काचित् चमूः सीमासुरक्षार्थं सज्जा तिष्ठति यत् तत् अस्मान् उन्नतकन्धरान् विदधाति साभिमानम् ।

पृथिव्यां वर्तमानानि मानवनिर्मितानि एवंविधानि आश्चर्याणि मानवस्य विकासं प्रतिपादयन्ति । तत्र तु निसर्गस्य हानिम् अजनयन्तः जनाः स्वपदचिह्नं यत् अङ्कयन्ति तत् अस्ति समाधानकरम् ।
