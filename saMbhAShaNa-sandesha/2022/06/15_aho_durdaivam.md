+++
title = "15 अहो ! दुर्दैवम्"

+++
# अहो ! दुर्दैवम्

धनजीसावलावर्येण कदाचित् उक्तायाः घटनायाः सारांशः एषः । 2002 तमे वर्षे गुजराते महान् भूकम्पः जातः । भूकम्पस्य वार्तां श्रुत्वा सावलावर्यः मुम्बयीतः कच्छदेशे विद्यमानं स्वकीयं मनफराग्रामं प्रति प्रस्थितवान् । किन्तु तावता स च समग्रः ग्रामः भूकम्पकारणेन धूलिसात् जातः आसीत् ।

तेन यत्र बाल्यकालः यापितः तत् सर्वम् अपि विनष्टम् आसीत् । तत्रत्यं दृश्यं हृदयविद्रावकम् आसीत् । माता करमावर्या तस्य गृहे एव पाषाणखण्डानाम् अधः मृता आसीत् । तावदेव न, पितृव्यः अपि तत्रैव प्राणवियोगं प्राप्तवान् आसीत् । प्रतिवेशिनः तयोः हृदयविद्रावकं क्रन्दनं श्रुत्वा अपि असहायकतया शृण्वन्तः किङ्कर्तव्यतामूढाः सन्तः मौनप्रेक्षकाः आसन् । ‘मध्याह्नपर्यन्तं तयोः आक्रन्दनं श्रूयते स्म । तदनन्तरं तयोः अवसानं जातम्’ इति ग्रामस्थाः तम् उक्तवन्तः ।

तस्मिन् एव भूकम्पे सावलावर्यस्य अनेके बान्धवाः अपि दिवङ्गताः आसन् । तावता वार्ता श्रुता - तस्य बन्धुषु अन्यतमा जसुनामिका काचित् वृद्धा इतोऽपि शिलावशेषाणां मध्ये जीवति इति । एतां वार्तां श्रुत्वा सर्वेऽपि तस्याः गृहावशेषसमीपं गतवन्तः । तस्याः क्षीणः स्वरः अधस्तात् श्रूयते स्म । महान् प्रयत्नः कृतः चेदपि तां ततः उन्नेतुं न शक्तम् ।![](magazine_images/img-1657088679Smaram.jpg)

सायं पञ्चवादनसमयः । रा.स्व.सङ्घस्य केचन स्वयंसेवकाः तत्र उपस्थिताः । निराश्रयाणां त्रस्तानां च साहाय्यं कर्तुं ते तत्र उपस्थिताः आसन् । ईदृशैः जनैः एव खलु इयं भूमिः स्वाधारं न मुञ्चति इति कथनं न अतिशयोक्तियुक्तम् । भारते कुत्रचिदपि दुर्घटना यदा घटिता स्यात् तदा एते स्वयंसेवकाः उपस्थाय सेवाकार्यं कुर्वन्ति ।

अवशेषाणाम् अधः विद्यमानायाः जसुवर्यायाः आक्रन्दनं सततं श्रूयमाणम् आसीत् । किन्तु कोऽपि अन्तः गन्तुं सज्जः न आसीत् । यतः अवशेषाणां मध्ये लघुच्छिद्रम् आसीत् । तेनैव मार्गेण गन्तव्यम् । अपायकरं तत् । किन्तु कश्चन स्वयंसेवकः महता धैर्येण झटिति अन्तः प्रविष्टवान् एव । बहिः विद्यमानाः सर्वेऽपि चिन्ताक्रान्ताः अभवन् । तादृशी दुःस्थितिः तत्र आसीत् ।

धृतात्मविश्वासः सः स्वयंसेवकः शिलाखण्डान् अपसारयन् जसुवर्याम् उन्नीय बहिः आनीतवान् । सर्वेऽपि हर्षान्विताः अभवन् । जसुवर्यायाः पादे व्रणः जातः आसीत् । ततः रक्तं निरन्तरतया स्रवति स्म । जसुवर्या परितः दृष्टि प्रसारितवती । स्वजनाः सर्वे मृताः इति ज्ञात्वा सा स्तब्धा जाता । सायं सावलावर्येण कदलीफलं तस्यै दत्तम् । जलं च पायितम् । तस्याः मुखात् फेनः निर्गतः । सावलावर्यः अवगतवान् यत् अस्याः अन्तिमसमयः सन्निहितः इति । झटिति नमस्कारमन्त्रोच्चारणादिकम् आरब्धम् । परं तस्याः प्राणाः पञ्चत्वं गताः एव । पुत्रादीनां मृत्युवार्ता एव तस्याः पञ्चत्वस्य कारणं स्यात् इति भाति । अथवा इयमेव नियतिः इत्यपि चिन्तयितुं शक्यते ।
