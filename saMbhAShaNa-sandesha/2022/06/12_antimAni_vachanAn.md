+++
title = "12 अन्तिमानि वचनानि"

+++
# अन्तिमानि वचनानि

![](magazine_images/img-1657088105AntimaniVachanani.jpg)\[अस्माकं वैभवम् ऐश्वर्यं च निरुपयोगि । ऐश्वर्यात् आरोग्यं सदा श्रेष्ठम् । अतः सर्वैः यथाशक्ति आरोग्यरक्षणं करणीयम् । आरोग्यात् अपि सत्प्रवर्तनं श्रेष्ठम् । परोपकारार्थं कृतम् एव शाश्वतं भविष्यति । एतत् अस्ति शाश्वतसत्यम् । एतदनुगुणतया एव सर्वेण अपि मानवेन जीवनीयम् ।\]

अलेक्साण्डरः महान्तं कालं विजययात्रया एव यापितवान् । सः अनेकानि राज्यानि पराजित्य अन्ते स्वस्थानं प्रति गमने मतिं कृतवान् । तस्य प्रयाणम् आरब्धम् । किन्तु मार्गमध्ये सः नितराम् अस्वस्थः अभवत् । अतिदुर्बलताकारणात् तेन सर्वदा शय्यायां शयनं करणीयं भवति स्म । अन्नपानादिग्रहणे न्यूनता अभवत् । तस्य अवसानकालः सन्निहितः । सः मृत्युमुखे स्थितवान् आसीत् ।

तदा सः स्वस्य प्रचण्डस्य खड्गस्य, महत्याः सेनायाः, अखण्डस्य वैभवस्य, अपारस्य ऐश्वर्यस्य च निरुपयोगितां ज्ञातवान् । मातृभूमिः पुनः द्रष्टव्या इति तस्य इच्छा असम्पूर्णा एव अतिष्ठत् ।

सः स्वस्य सेनापतिगणम् आमन्त्रितवान् । महता कष्टेन श्वासोच्छ्वासं कुर्वन् साश्रुनयनः सः उक्तवान् - ‘‘मम मरणकालः आसन्नः । मम तिस्रः अन्तिमेच्छाः सन्ति । कृपया ताः परिपूर्णाः कुर्वन्तु’’ इति ।

सेनापतिगणः चक्रवर्तिनः दैन्यं दृष्ट्वा नितरां खिन्नः । ततः वरिष्ठः सेनापतिः उक्तवान् - ‘‘आज्ञाप्यतां चक्रवर्तिवर्य, अस्माभिः किं करणीयम् इति ।....’’

तदा अलेक्साण्डरेण अतिप्रयासेन उक्तम् - ‘‘मम प्रथमा इच्छा - मम शवपेटिका अत्र स्थितैः वैद्यैः एव नेतव्या इति । मम द्वितीया इच्छा - यदा मम अन्तिमयात्रा सम्भवेत् तदा मया समुपर्जितानि स्वर्णरजतादिनाणकानि, अमूल्यरत्नानि च मार्गे तत्र तत्र विसर्जनीयानि इति ।... मम अन्तिमा इच्छा - मम हस्तौ शवपेटिकातः बहिः यथा दृश्येयातां तथा लम्बयितव्यौ’’ इति ।

तदा सेनापतिः विनम्रतया पृष्टवान् - ‘‘भवता यथा उक्तं तथा अवश्यम् एव करिष्यामः महाभाग ! परन्तु भवतः इच्छाः सन्ति विचित्राः । एतेषाम् आशयं ज्ञातुं वयम् इच्छामः । कृपया विव्रियताम्’’ इति ।

अलेक्साण्डरः उक्तवान् - ‘‘अहम् इदमिदानीम् एव जीवितपाठान् ज्ञातवान् । एतान् पाठान् अहम् अन्तिमेच्छारूपेण जनान् ज्ञापयितुम् इच्छामि । अत्र बहवः निपुणाः वैद्याः सन्ति । किन्तु कोऽपि मम मरणं निवारयितुं न शक्तवान् । एते वैद्याः तात्कालिकोपशमनमात्रस्य दाने एव समर्थाः । सर्वेषां मरणं सुनिश्चितम् । यदा मम शवपेटिका एतैः वैद्यैः नीयेत तदा तत् दृष्ट्वा, जनाः जानीयुः यत् केनापि वैद्येन मरणस्य निवारणं कर्तुं न शक्यम् इति । अमूल्यानां नाणकानां, बहुमूल्यानां रत्नानां च विसर्जनात् सर्वे ज्ञास्यन्ति यत् जीवितकाले समुपर्जितम् ऐश्वर्यं समग्रं मरणकाले तृणप्रायं भवति इति । मम जीवनं धनकनकवस्तुवाहनादीनां लौकिकविषयाणां समुपार्जनाय एव व्ययितम् । अनावश्यकविषये एव जीवनं न यापनीयम् इति जनाः ततः
ज्ञास्यन्ति । अन्ते, मम लोलहस्तौ दृष्ट्वा सर्वे ज्ञास्यन्ति यत् अस्माभिः सर्वैः रिक्तहस्ततया आगतं, रिक्तहस्ततया एव निर्गन्तव्यं, किमपि वस्तु नेतुं न शक्यम् इति ।...’’

एतानि वचनानि उक्त्वा सः प्राणान् अत्यजत् ।

अयि मित्राणि, अस्माकं वैभवम् ऐश्वर्यं च निरुपयोगि । ऐश्वर्यात् आरोग्यं सदा श्रेष्ठम् । अतः सर्वैः यथाशक्ति आरोग्यरक्षणं करणीयम् । आरोग्यात् अपि सत्प्रवर्तनं श्रेष्ठम् । परोपकारार्थं कृतम् एव शाश्वतं भविष्यति । एतत् अस्ति शाश्वतसत्यम् । एतदनुगुणतया एव सर्वेण अपि मानवेन जीवनीयम् ।
