+++
title = "05 अपूर्वम् उपायनम्"

+++
# अपूर्वम् उपायनम्

एमर्सनः कश्चन क्रैस्तधर्मगुरुः । भगवद्गीतातः आकृष्टः सः स्वस्य धर्मगुरुत्वं परित्यज्य भगवद्गीतायाः प्रचारे मग्नः अभवत् ।

तेषु एव दिनेषु इङ्ग्लेण्ड्देशे कार्लायिलः नाम कश्चन महादार्शनिकः अपि आसीत् । कदाचित् तेन सह मेलनाय इमर्सनः इङ्ग्लेण्ड्देशं गतः । तं दृष्ट्वा कार्लायिलः अपृच्छत् - ‘‘आर्य ! भवान् तु डालर्-बहुलात् देशात् आगतः । मह्यं कीदृशम् उपायनम् आनीतं भवता ?’’ इति ।

‘‘मम देशे महती सम्पत्तिः स्यात् । किन्तु सांस्कृतिकदृष्ट्या तु वयम् अकिञ्चनाः । अस्मदीया जातिः युरोपीया । मतं च यहूदीयम् । अतः सांस्कृतिकसम्पत्तिः अत्र न कापि । एतादृशात् देशात् आगतः अहं कीदृशं वा उपायनं दातुं शक्नुयाम् ।...’’

एवं कथयतः इमर्सनस्य नेत्राभ्याम् अश्रूणि निर्गतानि । तत् दृष्ट्वा कार्लायिलः सान्त्वनस्वरेण अवदत् - ‘‘मित्र ! मया उपयानं पृष्टम् । भवता तु अश्रूणि स्राव्यन्ते । किम् एतत् ?’’ इति ।

क्षणं विरम्य इमर्सनः - ‘‘मया अपूर्वम् एव उपायनं दीयते । किन्तु एतत् न मद्देशीयम्, अपि तु भारतीयम् । मम गुरुः पोथेवर्यः अपि प्रतिदिनम् एतत् पठति स्म’’ इति उक्त्वा कोषात् एकां भगवद्गीतां निष्कास्य कार्लायिलाय दत्तवान् ।

एतत् उपायनं प्रीत्या स्वीकुर्वन् कार्लायिलः - ‘‘मित्र ! समानं चिन्तनं कदाचित् उभयत्र अपि दृश्यते इत्येतत् सत्यम् एव । मया अपि भवते उपायनत्वेन दातुं भगवद्गीता एव आनीता अस्ति’’ इति वदन् स्वकोषात् भगवद्गीतां निष्कास्य इमर्सनाय दत्तवान् ।

एकः अमेरिकीयः दार्शनिकः ! अपरः इङ्ग्लेण्ड्देशीयः दार्शनिकः !! किन्तु उभौ अपि परस्परम् उपायनीकुरुतः भारतीयां भगवद्गीताम् !! उभयोः अपि महती श्रद्धा भगवद्गीताविषये !

![](magazine_images/img-1657085731Balamodini1.jpg)
