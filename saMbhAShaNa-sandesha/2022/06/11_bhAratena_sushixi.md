+++
title = "11 भारतेन ‘सुशिक्षित:’ इङ्ग्लैण्ड"

+++
# भारतेन ‘सुशिक्षितः’ इङ्ग्लैण्डदेशः

\[ब्रिटीशजनानाम् आगमनस्य अनन्तरम् एव भारते शैक्षणिकक्षेत्रे महती प्रगतिः जाता इति वयं बोधिताः । अयम् एव भावः सुदृढः अस्ति अद्यापि बहूनां भारतीयानां मनस्सु । किन्तु वस्तुस्थितिः तु अन्या एव । ब्रिटीशजनाः एव भारतकारणात् ‘सुशिक्षिताः’ जाताः । युरोपखण्डे अपि तत्कारणतः शैक्षिकस्तरः विशेषतः प्रवृद्धा । किन्तु खेदस्य विषयः नाम एतादृशी उत्कृष्टा शिक्षणव्यवस्था ब्रिटीशजनैः उन्मूलिता अत्र ।\]

 शीर्षकपठनमात्रेण भवन्तः आश्चर्येण स्तब्धाः स्युः ननु ? कुतः अयं विपरीतः प्रवाहः इति प्रश्नः अपि मनसि उद्भूतः स्यात् । सर्वे एते विस्मयावहाः भावाः स्वाभाविकाः । शैक्षिकप्रक्रियायां प्रत्येकं भारतीयः क्वचित् अवश्यं पठितवान् भवति - ‘ब्रिटीशजनैः भारतीयाः शिक्षिताः’ इति । ‘ब्रिटीशजनैः एव अस्माकं सांस्कृतिकपुनरुत्थानं कृतम् । तेषाम् आगमनात् पूर्वं भारते न कापि शैक्षिकव्यवस्था आसीत्’ इत्यादीन् अंशान् अपि पठित्वा दृढीकृतवन्तः भवामः वयम् । द्विशतवर्षाणां पारतन्त्र्ये युरोपीयाः देशाः महतीं प्रगतिं कृतवन्तः इत्येवं बहूनि असत्यानि प्रसारितानि ब्रिटीशैः एव ।

मध्यकाले युरोपदेशे क्रैस्तमतस्य प्रचारः अत्यन्तं भावात्मकतया कृतः । इतरे विधर्मिणः उपेक्षिताः अभवन् । बहवः भृत्याः शोषितकर्मकराः च चचर्जनैः मुक्ताः इति चित्रं प्रसारितम् । एते मुक्तिमहोत्सवाः विधर्मिणां मन्दिरेषु आयोज्यन्ते स्म । मुक्ताः एते भृत्याः कैस्तमतावलम्बिनः क्रियन्ते स्म । अतः क्रेस्तमतावलम्बित्वं तेषां भृत्यन्तरत्वम् इव जातम् । ये एतां प्रक्रियां विरुध्य तिष्ठन्ति स्म तेषां पादौ कर्त्येते स्म निर्दाक्षिण्यम् । गच्छता कालेन विरोधिनः एतद्विरुद्ध्य प्रतीकारम् आरब्धवन्तः । ततः आधुनिकतायाः उद्भवः युरोपे जातः । पूर्वं ‘विधर्मिणः’ इति ये उक्ताः ते जनाः स्वीयं दार्शनिकं चिन्तनं पुनरपि अवाप्तवन्तः । किन्तु विद्रोहिणां विषये तु एवम् उच्यते स्म - ‘ये विद्रोहं कुर्वन्ति ते देवस्य नियमान् उल्लङ्घन्ते । अतः ये तान् प्रकटतया गुप्ततया वा ताडयितुं, मारयितुं वा शक्नुयुः ते अनुमन्तव्याः । यतो हि ईदृशात् विद्रोहात् विषमयता वर्धते, नान्यत् किमपि । उन्मत्ताः शुनकाः अवश्यं मारणीयाः’ इति । एतेन प्रभाविताः जनाः पञ्चसहस्राधिकान् विद्रोहिणः मारितवन्तः अपि ।

अन्ये कृषकाः कर्मकराः च उपेक्षया एव दृश्यन्ते स्म । तेभ्यः शिक्षणं नैव दीयते स्म । ‘ते निरक्षराः तिष्ठन्ति चेदेव उत्तमाः कर्मकराः भविष्यन्ति । अन्यथा तु अक्षरज्ञानं प्राप्य विद्रोहिपरिपत्रकाणि क्रैस्तमतविरुद्धानि पुस्तकानि च पठिष्यन्ति ते’ इति मन्यते स्म ब्रिटीशैः । अपरे ये शिक्षणस्य समर्थनं कुर्युः तेषाम् अपि चिन्तनम् आसीत् - ‘शिक्षणं मुक्तेः हेतुः न, अपि तु प्रामाणिकानां, श्रमशीलानां, क्रैस्तधर्मनिष्ठानाम् उत्साहिनां नूतनसन्ततेः निर्माणस्य कारणीभूतम्’ इति । अतः शिक्षणस्य कार्यं चचर्द्वारा स्वीकृतम् अभवत् । रविवासरीयप्रार्थनाकर्तारः अपि तत्र योजिताः । किन्तु तत्र शिक्षणस्तरः आसीत् अत्यन्तं दुर्बलः । 40,000 छात्रेषु अध्ययनरतेषु अपि, अक्षराभ्यासः तु प्रचलति स्म एकस्मिन् एव विद्यालये । शिक्षणदाननाम्ना क्रैस्तपुस्तकानां पाठनं, येशोः कथानां श्रवणम् इत्यादीनि प्रवर्तन्ते स्म । ये अस्मिन् ‘शिक्षणे’ अवधानवन्तः न स्युः तान् असुराः कथम् अग्नौ पातयन्ति इति उक्त्वा भीतिः जन्यते स्म छात्रेषु । शिक्षणस्य नाम्ना भृत्यवृत्तेः वर्धनं सूचनापालयितॄणां निर्माणं च प्रवर्तते स्म सर्वत्र । अस्यां भीकरस्थितौ नवदशशतकस्य आदिमपादे अन्यः कश्चन तरङ्गः लण्डन्देशं परितः स्वीयम् अस्तित्वं दृढीकुर्वन् आसीत् । स च आसीत् विलक्षणः ।

Beautiful Tree इत्यस्य पुनःप्रतिष्ठापनम्

तस्मिन् एव काले भारतदेशः आसीत् अत्यन्तं सुशिक्षितः देशः । लघुषु स्थानेषु अपि महता प्रमाणेन पठनपाठनादीनि प्रवर्तन्ते स्म अत्र इति संख्यात्मकवृत्तसहिततया ‘ब्यूटिफुल ट्रि’ इत्याख्ये स्वीये ग्रन्थे प्रतिपादितवान् आसीत् धर्मपालवर्यः ।

![](magazine_images/img-1657087893Thebeautifultree.jpg)![](magazine_images/img-1657087918dharmapal.jfif)किन्तु मेकालेप्रभावेण भारतीयशिक्षणव्यवस्था कथं ध्वस्ता इत्येव प्रतिपाद्यते स्म विदेशे आयोजितासु गोष्ठीषु । यथा - ढाकाविश्वविद्यालयस्य कुलपतिः फिलिपहरयागवर्यः तदीयैः बहुभिः भाषणैः एतं विषयं प्रतिपादितवान् आसीत् । भारतीयाः अपि एतं विषयं ज्ञात्वा खेदं प्रकटयन्ति स्म । धर्मपालवर्यस्य पुस्तकस्य प्रकाशनेन प्रकाशयुतस्य इतिहासस्य बोधः न केवलं भारतीयैः, अपि तु इतरैः अपि देशैः प्राप्तः । अत्यन्तप्रसिद्धे अस्मिन् पुस्तके सर्वकारीयोल्लेखेषु प्राप्ताः तथ्यांशाः एव प्रतिपादिताः सन्ति ।

अल्पव्ययेन कथं छात्राः शिक्ष्यन्ते ? लेखनाभ्यासादिकं कथं कार्यते ?![](magazine_images/img-1657087851ABell.jpg) ज्येष्ठाः छात्राः कनीयसः छात्रान् कथं पाठयन्ति ? तेन च स्वीयं ज्ञानं कथं दृढीकुर्वन्ति इत्यादीन् अंशान् ज्ञात्वा इङ्ग्लैण्ड्देशः प्रभावितः अभवत् । ताम् एतां शिक्षणपद्धतिम् अपि बहुत्र आनीतवन्तः च तद्देशीयाः । अत्र उदाहरणभूताम् एकां घटनां पश्यत । ‘एण्ड्र्यूबेल्’नामा कश्चन श्रद्धास्थानभूतः जनः कस्मिंश्चित् चिकित्सालये कार्यरतः आसीत् भारते । ब्रिटीशसैनिकानां भारतीयमहिलासु जातानां परित्यक्तानां च बालानां चिकित्सालयः सः । तान् बालान् पाठयितुं योजिताः शिक्षकाः नाधिकतया निष्णाताः उत्साहिनः वा । तत्सर्वं चिन्तयन् बेल्वर्यः चेन्नैनगरे समुद्रतीरे अटन् कञ्चित् स्थानिकं विद्यालयं दृष्ट्वा विस्मितः । तस्मिन् विद्यालयकल्पे स्थाने ज्येष्ठाः बालाः अङ्गुलिभिः सिकतासु लेखनं पाठयन्तः आसन् । कनीयांसः च सानन्दं तत्कौशलम् आधिगच्छन्तः आसन् । ईदृशम् अद्भुतम् अदृष्टपूर्वं दृश्यं बेल्वर्ये प्रभावातिशयम् अजनयत् । ‘मद्रास् मेथड्’ इत्याख्याम् एतां पद्धतिं सः इङ्ग्लैण्ड्देशे विस्तरेण प्रकाशितवान् आसीत् 1797 तमे वर्षे एव । तस्य परिणामत्वेन तत्रत्यया दीनबालानां शिक्षणार्यं कृतया राष्ट्रियशिक्षणसमित्या एषा मद्रास-पद्धतिः आश्रिता 1821 तमे वर्षे । लक्षत्रयं छात्राः अनया पद्धत्या पाठिताः च ।

जेम्सटूलेनामा ब्रिटीशशिक्षणतज्ज्ञः ‘ब्यूटिफुल् ट्रि’- नामकं पुस्तकं प्राप्य नवीनाः कल्पनाः प्राप्तवान् इव । अल्पव्ययसाध्या शिक्षणपद्धतिः कथं विकासनीया इत्यस्मिन् विषये कार्यरतः टूलेवर्यः पुस्तके दत्तान् अंशान्, बेल्वर्येण कृतानां प्रयोगाणां विवरणानि च परिशीलितवान् । ततः एव सः ‘भारतीया शिक्षणप्रणाली ब्रिटीशैः कथम् आत्मसात्कृता’ इत्येनम् अंशं सविस्तरम् अवगतवान् ।

इङ्ग्लेण्ड्देशे जोसेफ्लाङ्कास्टर्-नामा अन्यः कश्चन स्वीयान् विद्यालयान् आरब्धवान् । ततः बेल्-लाङ्कास्टरयोः मध्ये महान् विरोधः उद्भूतः । ‘एषा नूतना शिक्षणविधा मम बौद्धिकसम्पत्’ इति अंशः तयोः विरोधस्य मूलम् । टूलेमहोदयः स्वीये लेखने उल्लिखति - ‘एषः विधिः वस्तुतः द्वयोः अपि न । बेल्वर्येण इङ्ग्लैण्ड्देशं प्रति आनीता भारतीयशिक्षणपद्धतिः एव एषा’ इति । एषा एव पद्धतिः ब्रिटीशैः अनुकृता । ततः युरोपं प्राप्ता सा पद्धतिः एव विश्वे शैक्षिकस्तरम् अवर्धयत् ।

ततोऽपि विशिष्टः भागः इत्युक्ते ईदृशानां विद्यालयानां कृते दीयमाने आर्थिकयोगदाने जाता वृद्धिः । 1813 तमे वर्षे जेम्स् मिल् अकथयत् - ‘शिक्षणे प्रीतेः वर्धनं महत्या गत्या जातम् । तच्च आर्थिकदृष्ट्या दुर्बलेषु जनेषु इति विशेषताम् आवहति इति । टूलेवर्यस्य कथनानुगुणम् 1851 तमे वर्षे 21 लक्षाधिकाः बालाः विद्यालयं प्रविष्टाः । तेषु 85% छात्राः ईदृशेषु असर्वकारीयेषु विद्यालयेषु प्रवेशं स्वीकृतवन्तः । 1861 तमे वर्षे सा संख्या 95%मिता आसीत् । विशिष्य इङ्ग्लैण्डदेशे अस्याः पद्धतेः प्रसारः येन वेगेन जातः तेन वेगेन सयत्नं प्रसारिता मेकालेपद्धतिः अपि न प्रसारिता भारते ।...

एषा भारतीया शिक्षणपद्धतिः अत्र भारतीयान् सुशिक्षितान् अकरोत् वर्षाणि यावत् । एषः उत्तमः शिक्षणवृक्षः भारते उन्मूलितः यथा स्यात् तथा प्रयत्तं ब्रिटीशैः । 1858 तमे वर्षे भारतस्य मद्रासकेन्द्रितप्रदेशे 452 विद्यालयमहाविद्यालयाः आरब्धाः ब्रिटीशैः । तेषु 20874 छात्राः पठन्ति स्म । किन्तु ततः पूर्वं केवलं तस्मिन् क्षेत्रे 11575 शालासु 157195 छात्राः, 1094 महाविद्यालयेषु 5431 छात्राः च पठन्ति स्म । तदितरेषु विभागेषु कियन्तः छात्राः पठन्तः स्युः इति ऊहा अपि प्रायः कर्तुं न शक्येत ।

मेकालेद्वारा तु उच्चनीचभेदाः सहेतुकं समारोपिताः शिक्षाक्षेत्रे । तेन भेदभावाः अनपेक्षिततया समाजे वृद्धिङ्गताः । सः भेदभावः पूर्वतनेषु विद्यालयेषु न आसीत् इति कथयति सर्वकारीयं सांख्यिकीयं विवरणम् । तच्च ‘ब्यूटिफुल् ट्रि’ इत्यत्र पठितुं लभ्यते ।

भारतीयशिक्षणपद्धतेः सुगन्धेन विश्वे बहवः देशाः सुरभिताः । यः देशः ऐदम्प्राथम्येन सुगन्धितः तेनैव भारतीया शिक्षणपद्धतिः नाशिता इति अहो ! दौर्भाग्यम् । समग्रचिन्तनं, समाजस्य सहभागः, ज्येष्ठैः क्रियमाणं कनीयसां शिक्षणं, कर्तव्यैकदृष्ट्या पाठनम् इत्यादिभिः युक्ता अस्मदीया पद्धतिः अधुना क्वचित् अनुसृता भवति भारते । सा इतोऽपि वर्धेत । बहुत्र आश्रीयेत च । तदर्थं सर्वेऽपि वयं यतेमहि ।
