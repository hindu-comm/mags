+++
title = "07 वाक्चातुर्येण जात: कवि:"

+++
# वाक्चातुर्येण जातः कविः

![](magazine_images/img-1657086630Balamodini3.jpg)पुरा चालुक्यानां शासनकाले आसीत् कश्चन ग्रामः । तस्मिन् ग्रामे बहुपुत्रवान् कश्चन वलयविक्रयिकः निवसति स्म । एकदा सः वृषभशकटे विविधवर्णीयानां वलयानां गुच्छं संस्थाप्य वृषभशकटम् आरुह्य वाणिज्याय प्रस्थितः पार्श्वस्थं ग्रामं प्रति । स च सुविशालः ग्रामः । तस्मिन् एव ग्रामे राजमाता अत्तिमब्बा अपि निवसति स्म । प्रस्थानावसरे तस्य पुत्रः अवदत् - ‘‘तात ! अद्य भवता सह अहमपि आगन्तुम् इच्छामि । माम् अपि नयतु कृपया’’ इति ।

पुत्रस्य कथनं श्रुत्वा तम् अपि स्वीकृत्य पिता विक्रयणाय प्रस्थितः । पार्श्वग्रामे स्थितं राजप्रासादम् उपसर्प्य - ‘‘अयि भोः मातरः ! आगच्छन्तु । वर्णमयानि वलयानि स्वीकुर्वन्तु’’ इति उच्चैः उद्घोषितवान् । तस्य ध्वनिं श्रुत्वा अन्तःपुरस्त्रियः बहिः आगत्य वलयानां क्रयणे उद्यताः अभवन् ।

तावता लघुवयस्कः तस्य पुत्रः बालवचनैः - ‘‘आगच्छन्तु मातरः ! अम्ब ! अयं रक्तवर्णीयः वलयः भवत्यै युज्यते । पश्यतु एतत् । नीलवर्णीयं तस्यै युज्यते...’’ इति वदन् एकैकाम् अपि पश्यन् वाक्चातुर्येण सर्वासां मनः आकृष्टवान् ।

तादृशं बुद्धिमन्तं वाक्चतुरं बालं दृष्ट्वा राज्ञी अत्तिमब्बा वलयविक्रयिकम् अपृच्छत् - ‘‘एतं बालम् आत्मना सह किमर्थम् आटयति भवान् ? पाठशालां प्रति किमर्थम् अयं न प्रेष्येत ?’’ इति ।

‘‘अम्ब ! अहम् अस्मि निर्धनः । मम आर्थिकस्थितिः अस्ति नितरां दुर्बला । गृहे सदस्याः बहवः । अतः एतं पाठशालां प्रति प्रेषयितुं न पारयामि अहम्’’ इति अवदत् सः वलयविक्रयिकः ।

तदा राज्ञी अवदत् - ‘‘भवान् यदि अङ्गीकरोति तर्हि एतस्य बालस्य शिक्षणव्यवस्थायाः उत्तरदायित्वम् अहं निर्वक्ष्यामि’’ इति ।

वलयविक्रयिकः एतं प्रस्तावं सहर्षम् अङ्गीकृतवान् । बालकः अपि एतस्मात् सन्तुष्टः जातः । ततः अत्तिमब्बया उत्तमे गुरुकुले बालकस्य अध्ययनाय व्यवस्था परिकल्पिता । गच्छता कालेन श्रद्धया पठन् सः श्रेष्ठः कविः जातः । सः एव ‘महाकविः रन्नः’ इति कन्नडसाहित्यलोके ख्यातिं गतः ।
