+++
title = "02 सम्पादकीयम्"

+++
# सम्पादकीयम्

जीवनं नाम किम् इति बहवः न चिन्तयन्ति । यत् स्फुरितं तत् कुर्वन्तः समग्रं जीवनम् एव यापयन्ति । इच्छावसरादीन् अवलम्ब्य अध्ययनं, ततः उद्योगः, गार्हस्थ्यजीवनम्, आहारविहारादिभिः भोगस्य अनुभवः इत्यादयः एव जीवनस्य मुख्यांशाः इति बहवः चिन्तयन्ति । पूर्वोक्तान् अंशान् अतिरिच्य अपि कानिचन तत्त्वानि सन्ति, धनादिसम्बन्धरहितानि तानि एव सन्तृप्ति जनयितुम् अर्हन्ति इति केचन एव जानन्ति । तादृशाः कलासङ्गीतसंस्कृतादीनाम् अध्ययने, तेषाम् अध्यापने प्रसारे च उद्यताः भवन्ति । धनसमयप्रतिभादीनां दानं विशेषतृप्तये इत्येतत् अवगत्य ते यथाशक्ति दानादिप्रक्रियायाम् आत्मानं प्रवर्तयन्ति । उद्योगगार्हस्थ्यादिषु प्रवृत्तिं दर्शयन्तः एव ते एतादृशेषु कर्मसु उद्यताः सन्तः सन्तृप्ति प्राप्नुवन्ति ।

अन्ये केचन उद्योगादिभ्यः निवृत्तेः प्राप्तेः अनन्तरं वा विवेकं प्राप्य संस्कृताध्ययनादिषु कलासङ्गीतपरोपकारादिषु, धार्मिकादिकार्येषु, समाजसेवाकार्येषु वा प्रवृत्तिं दर्शयन्तः अल्पशः वा सन्तृप्ति प्राप्नुवन्ति ।

इतरे केचन धनसम्पादनकुटुम्बनिर्वहणादिभिः एव वर्षाणि यापयन्तः, शरीरं यदा सर्वथा दुर्बलं भवेत् तदा चिन्तयन्ति यत् सन्तृप्तिकरं किमपि न कृतम् एव मया जीवने इति । शरीरदौर्बल्यादिकारणतः एतादृशाः सन्तृप्त्यावहेषु कार्येषु प्रवृत्तिं दर्शयितुम् अशक्नुवन्तः पश्चात्तापम् अनुभवन्ति ।

न्याय्येन मार्गेण धनादीनां सम्पादनं, यथोचितं तेषां संरक्षणं, धर्माविरुद्धमार्गेण तेषाम् उपभोगः, सत्पात्रे यथाशक्ति विनियोगः च जीवनस्य सारः इति वक्तुं शक्यम् । कथमपि दिनानां वर्षाणां च यापनं ‘जीवन’पदेन निर्देष्टुं न शक्यम् । यस्य जीवने विशिष्टं किञ्चन लक्ष्यं स्यात्, विशिष्टा काचित् सिद्धिः येन आसादिता स्यात्, तादृशस्य एव जीवनं सार्थकम् इति उच्यते । एतादृशस्य जीवनस्य यापनं किञ्चन कौशलम् अपेक्षते । तत् कौशलं ज्ञातवान् एव जनः सार्थकतां सन्तृप्ति च आसादयितुम् अर्हति ।

यस्य जीवनम् इतोऽपि दीर्घकालं भवेत् इति समाजः इच्छति, यस्य अनुपस्थित्या महती हानिः अनुभूयेत इति समाजः चिन्तयति, तादृशं सार्थकं जीवनं स्यात् अस्माकम् । एतादृशाः एव शरीरत्यागानन्तरम् अपि जीवन्ति इति वक्तुं शक्यम् । किम् अस्माकम् अपि जीवनम् एतादृशं सार्थकं भवितुम् अर्हेत् ?
