+++
title = "03 ऐर्लेण्ड्देशे सूर्यकिरणचमत्कार"

+++
# ऐर्लेण्ड्देशे सूर्यकिरणचमत्कारः

![](magazine_images/img-16570847587e.jpg)

![](magazine_images/img-1657084924t.jpg)

\[ऐर्लेण्ड्देशे स्थितायां वर्तुलाकाररचनायां डिसेम्बर्-मासस्य 21 तमे दिने सूर्यकिरणाः छदिस्थरन्ध्रद्वारा विशालप्रकोष्ठं प्रकाशयन्ति । तस्याः रचनायाः निर्माणे उपयुक्तासु शिलासु स्वस्तिकचिह्नादीनि अपि दृश्यन्ते । उत्तरायणारम्भदिने एव प्रवर्तमानायाः अस्याः घटनायाः पृष्ठभूमिकायां भारतीयं चिन्तनम् अपि स्यात् किम् इति तु न स्पष्टम् ।\]

भारते विभिन्नेषु स्थलेषु विभिन्ने काले सूर्यकिरणाः आराध्यदेवं स्पृशन्ति इति तु वयं जानीमः एव । एतादृशी घटना ऐर्लेण्ड्देशे अपि क्वचित् सम्भवति । ऐर्लेण्ड्देशे बोय्नेनदीखाते तिष्ठति न्यूग्रेञ्ज्नामकः प्रदेशः । अत्र 85 मीटर्विशाला वर्तुलाकाररचना काचित् दृश्यते । अस्य औन्नत्यं च 13 मीटरात्मकम् । एतस्य अन्तः त्रयः प्रकोष्ठाः सन्ति । एकः विशालः, अन्यौ लघ्वाकारकौ च । त्रयः अपि प्रकोष्ठाः द्वारादिरहिताः । प्रायः पञ्चसहस्रात् वर्षेभ्यः पूर्वम् (तन्नाम 3200 सामान्यशकात् पूर्वम्) एषा रचना निर्मिता स्यात् इति वदन्ति इतिहासज्ञाः । एतादृशरचनाद्वयसहिततया एषा रचना ‘जागतिकपारम्परिकसम्पत्’ इति परिगणिता अस्ति ‘युनेस्को’संस्थया ।

97 शिलाभिः रचिता एषा रचना किंनिमित्तिका इति न जानाति कोऽपि । प्राचीनः देवालयः भवितुम् अर्हति एषा इति अभिप्रयन्ति बहवः । एतस्याः रचनायाः दर्शनात् तु स्पष्टीभवति यत् सुसंस्कृतेन समाजेन एव एषा निर्मिता इति ।

डिसेम्बर्-मासस्य 21 तमे दिने दिवाकालः भवति अतिलघुः । तस्मिन् दिने (अथवा 19-23 अभ्यन्तरे) प्रातः अस्याः रचनायाः छदिस्थरन्ध्रद्वारा सूर्यकिरणाः अन्तः प्रविश्य तत्रत्यं विशालप्रकोष्ठं प्रकाशयन्ति । प्रातः नववादने एषा घटना घटते, सप्तदशनिमेषान् यावत् अनुवर्तते च । आदौ रेखारूपेण दृश्यमानः सूर्यप्रकाशः गच्छता कालेन विस्तारं प्राप्नोति । उत्तरायणस्य आरम्भदिने एषा घटना घटते इत्येतत् स्पष्टं भवति इतः ।

![](magazine_images/img-1657085030Page20-804x1024.jpg)![](magazine_images/img-1657085065WinterSolstice-1024x683.jpg)











ऐर्लेण्ड्देशे सर्वदा आकाशः मेघरहितः एव भवेत् इति नास्ति । यदि सूर्योदयकाले आकाशः मेघरहितः स्यात् तर्हि एव एतत् दृश्यम् अक्षिसात्कर्तुं शक्यम् । अन्यथा तु निराशता प्राप्तव्या स्यात् दर्शनेच्छुकैः ।

न्यूग्रेञ्ज्प्रदेशः तिष्ठति बोय्नेनद्याः उत्तरभागे । अतः एतं प्रदेशं द्रष्टुम् इच्छवः दक्षिणभागस्थं पर्यटककेन्द्रं प्राप्य ततः पादाभ्यां सेतुमार्गेण नदीम् अतिक्रम्य बस्यानेन न्यूग्रेञ्ज्प्रदेशं प्राप्तुम् अर्हन्ति । पूर्वोक्तं दृश्यं यस्मिन् दिने द्रष्टुं शक्यं तस्मिन् एकस्मिन् एव दिने प्रातः द्रष्टॄणां कार्यानानि न्यूग्रेञ्ज्पर्यन्तं गन्तुम् अर्हन्ति । अन्यथा तु कार्यानानि पर्यटककेन्द्रपर्यन्तम् एव गन्तुम् अर्हन्ति, न तु ततोऽग्रे ।

न्यूग्रेञ्ज्निर्माणाय याः शिलाः उपयुक्ताः तासु स्वस्तिकचिह्नयुक्ताः शिलाः अन्यतमाः । ऐर्लेण्ड्देशे भारतीयसंस्कृतेः प्रभावः अधिकः आसीत् । अद्यापि तत्र 0.03% हिन्दवः सन्ति एव । अतः न्यूग्रेञ्ज्निर्माणे हिन्दूनां पात्रं यदि स्यात् तर्हि न तत्र आश्चर्यम् । किन्तु तत् हिन्दुभिः एव निर्मितम् इत्यत्र न किमपि प्रमाणम् उपलभ्यते ।

भारते तु बहुत्र सूर्यकिरणसम्बद्धाः चमत्काराः दृश्यन्ते । तादृशः एव चमत्कारः ऐर्लेण्ड्देशे अपि क्वचित् दृश्यते इति तु महते आश्चर्याय एव ।
