+++
title = "13 अनघा"

+++
# अनघा

![](magazine_images/img-1657088263KathaAnagha.jpg)

\[कस्यचित् भूतकालीनेन स्मरणेन आत्मानं विवाहप्रक्रियायां योजयितुम् असमर्था अनघा गृहजनानां क्लेषः मा भवतु इति अमेयेन सह विवाहं कृतवती । अमेयः तु तां, तन्मनोभावम् अपि अवगच्छन् तस्यां प्रीतिमान् आसीत् पूर्णतया । सा तु भूतकालात् एतावता बहिः नागता आसीत् । आकस्मिकतया घटितया कयाचित् घटनया अनघा ‘अनघा’ सञ्जाता ।\]

अनाकलनीयायाः अतर्क्यायाः तस्याः घटनायाः स्मरणात् अस्वस्थं जातम् अनघायाः मनः । कथं वा केनचित् वञ्चितम् इत्यस्मिन् तस्याः तर्कबुद्धिः अद्यापि न विश्वसिति । कतिवारम् आत्मानं न्यवेदयत् सा यत् न सः प्रसङ्गः स्मर्तव्यः इति । तथापि अकस्मात् तस्य स्मरणात् तदा तदा तस्याः अन्तरङ्गं व्याकुलं भवति स्म एव ।

अग्रजायाः ध्वनिः तां वर्तमानं प्रापयत् । तदा एषा अनघा द्विचक्रिकायाः दक्षिणपद्दले पदं निक्षिप्य स्थिता आसीत् । ‘अद्य बहूनि कार्याणि समापनीयानि । अविलम्बेन कार्यालयः प्राप्तव्यः’ इति चिन्तयन्ती सा दक्षिणपदं बलेन न्यक्षिपत् । प्रसिद्धसंस्थातः तया उच्चशिक्षणं प्राप्तम् अस्ति । तदनुगुणं वृत्तिः अपि तया लब्धा । शिक्षणेन तन्त्रज्ञा, मनसा अतीवभावनाशीला सा व्यवहारेण तु शून्यज्ञा । मूर्खा न, किन्तु मुग्धा । ‘मया किमपि उपयोगबहुलं कार्यं करणीयम्’ इति चिन्तयति सा । किन्तु किं करणीयम् इति न ज्ञायते । तस्याः मनसः एकस्मिन् कोणे अन्यत्र कुत्रापि अनुल्लिखितः असौ विचारः सर्वदा आवर्तते ।

सायङ्काले गृहं प्राप्तवती सा - ‘श्वः रविवासरे गृहे सुखेन स्थास्यामि’ इति चिन्तयन्ती एव अस्मरत् यत् श्वः कश्चन मेलनीयः अस्ति अवश्यमेव इति । विवाहार्थं वरनिर्णयः करणीयः इति अस्य मेलनस्य उद्देशः । आधुनिकतामनोभाववन्तौ पितरौ वरशोधनं कर्तुं तस्यै अनुमतिं दत्तवन्तौ स्तः । तथापि अन्यस्मिन् कस्मिन्नपि मनः न्यस्तुं तस्याः मनः सिद्धं न आसीत् । तथापि पित्रोः अनुरोधकारणात् सा तेन मेलितुम् उद्यता ।

ग्रीष्मकालस्य माध्याह्नारम्भे तेन सूचितं लघूपहारगृहं प्राप्तवती सा यथासमयम् । सः मधुरदधि स्वीकृतवान् । सा च फलरसं स्वीकृतवती । परिचयालापोत्तरं सः एकमेव प्रश्नं वार्तालापस्य मध्ये त्रिवारं पृष्टवान् - ‘‘भवती उद्योगसम्बद्धं कार्यं कुर्वती एव गृहकार्यम् अपि कथं निर्वहेत् ?’’ इति ।

तस्य प्रश्नेन स्वमनसि उत्पन्नं कोपम् अदर्शयित्वा सा तम् अपृच्छत् - ‘‘विवाहोत्तरं भवान् गृहस्थजीवनसहितम् अत्मानं कथं पश्यति ?’’

अस्य प्रश्नस्य अर्थं सर्वथा अजानन् सः उत्तरम् अयच्छत् - ‘‘वयं गृहे दूरदर्शनं पश्यामः ।’’

अनेन उत्तरेण दिग्भ्रान्ता सा ततः निरगच्छत् । द्वितीयदिने कार्यालयं गत्वा स्वमित्रं प्रति घटितम् उक्त्वा तस्य हासम् अजनयत् ।

दिनानि एवमेव गच्छन्ति स्म । गृहजनाः तस्याः कृते वरसंशोधनं कर्तुं प्रयतन्ते स्म । किन्तु एकः अपि तस्याः मनः समाक्रष्टुं समर्थः न अभवत् । तस्याः मनः दीपकसदृशं कमपि शोधयत् भवति स्म सर्वदा । तत्सदृशः उत सः एव ?

सः दीपकः तु पूर्वम् एव तां ‘न’ इति स्पष्टम् उक्तवान् आसीत् । तथापि सा तम् एव सर्वदा स्मरति स्म । विवाहः इति विषयः यत्र क्वापि उद्भवेत् चेत् अविलम्बेन दीपकः तस्याः मनसि आत्मनः आकृतिं निर्माय तस्याः मनः व्याप्नोति स्म ।

एकदा कार्यालयस्य कार्योपवेशनार्थं जनचतुष्टयेन कार्यालयसमयात् अनन्तरं मेलनीयम् इति निश्चितम् आसीत् । तदनुगुणं सर्वे मिलिताः । उपवेशनं सञ्जातम् । उपवेशनं समाप्य सर्वे मार्गस्थाः अभवन् । तं सु-अवसरं मन्यमानः तेषु अन्यतमः राघवः तां सर्वेषां पुरतः स्पष्टं विवाहार्थम् अपृच्छत् । तं विवाहसम्बद्धं प्रश्नं शृण्वती अपि अशृण्वती इव व्यवहरन्ती सा अन्यस्यां दिशि निर्निमेषं पश्यन्ती दीपकस्य स्मृतौ निमग्ना सती तन्मोहात् राघवाय न इति उत्तरं दातुम् अपि अशक्ता अभवत् । कथं वा सा दीपकं विस्मर्तुं शक्नुयात्, यः तस्याः मनसि आ गतेभ्यः दशभ्यः वर्षेभ्यः स्वप्रभावं यथावत् रक्षितुं समर्थः आसीत् । तस्य सम्भाषणपद्धतिः, तस्य विचाराः, तस्य भाषाप्रभुत्वं, तस्य तीक्ष्णा बुद्धिः, तस्य काव्यकौशलं, तस्य ध्वनिः इत्यादिकं सर्वं तस्यां विशेषप्रभावं जनयति स्म, उत्साहं वर्धयति स्म च । वस्तुतः तस्य नकारः अपि एतावान् सुन्दरः यत् सा तस्य प्रेम्णि इतोऽपि गभीरं पतिता आसीत् ।

यथाकालं दीपकस्य विवाहः अभवत् । अनघा तं विस्मर्तुं बुद्ध्या प्रयत्नम् आरभत । दिनानि अतीतानि । सा यन्त्रमिव दिनभारं वहति स्म । प्रतिदिनं यन्त्रवत् कार्यं कृत्वा कृत्वा सा श्रान्ता । तस्याः जीवने अनुत्साहः प्रवृद्धः । तावता गृहजनैः तस्याः कृते वरः कश्चन चितः । अनिच्छन्ती अपि सा गृहजनानां कष्टं निवारयितुम् इच्छन्ती विवाहप्रस्तावं स्वीकृतवती । विवाहः समभवत् ।

अनघा श्वशुरालये स्थिरा भवितुं प्रायतत । तस्याः पतिः अमेयः सर्वकारीयकार्यालये उच्चपदे तिष्ठति । सः सज्जनः, मनसा निर्मलः, विचारशीलः च । सः अनघायाः स्वभावस्य अनुगुणं मनसः अवस्थां सम्यक् अवगत्य तया सह व्यवहरति स्म । सहचरी इत्यस्य अर्थः अमेयेन सम्यक् ज्ञातः आसीत् । दिनानि गच्छन्ति स्म । अनघा गार्हस्थ्यजीवने व्यापृता अभवत् ।

प्रतिदिनम् अमेयस्य दिनक्रमं रक्षितुं सा यतते स्म । गृहकार्यं कार्यालयीयकार्यं च सम्यक् कृत्वा सा प्रसीदति स्म । अमेयः अपि तस्याः मनःपटलम् पठितुं शक्नोति स्म, तस्याः जीवने घटितां ताम् अनाकलनीयां घटनां विस्मारयितुं तस्य प्रेम तां प्रैरयत् । श्वशुरगृहजनाः सर्वे तस्याः विचारैः व्यवहारेण स्वभावेन च सन्तुष्टाः जाताः । कदाचिद् वा गृहजनानां सर्वेषाम् एकत्र मेलनम् अपि सम्भवति स्म ।

ईदृशं मेलनं तस्मिन् दिने सम्पन्नम् । तद्दिनस्य गृहकार्यभारं समाप्य शयनं श्रितवती अनघा अचिरात् एव निद्रां प्राप्तवती श्रान्तिकारणात् । द्वितीयदिने रविवासरः इत्यतः सा विलम्बेन उत्थिता । अमेयः प्रातः अटनार्थं गृहात् निर्गतः आसीत् । चायचषकं हस्तेन स्वीकृत्य आसन्दे उपविष्टवत्याः तस्याः दृष्टिः वामभागे विद्यमानात् वातायनात् बहिः अकस्मात् एकस्याम् आकृतौ स्थिरीभूता । क्षणं यावत् अशनिघातात् इव सा मस्तके पीडां प्राप्नोत् । तस्याः मनसि बहूनि आन्दोलनानि उत्पन्नानि । मनःपटले चलच्चित्रवत् भूतकालः प्रदर्शितः इव । दीपकेन सह कृतः पत्रव्यवहारः, दूरवाण्या कृतानि दीर्घाणि सम्भाषणानि इत्येतत् सर्वं तया स्मृतम् । तस्याः मनः विश्वसितुं न अशक्नोत् यत् इदमिदानीं पार्श्वस्थभवने तया दीपकः दृष्टः इति । विचलितमनसा सा गृहकार्याणि कुर्वती अपि गृहकार्यसंलग्ना न आसीत् ।

प्रदीर्घकालं यावत् यस्य चिन्तनं कृतम् आसीत् अविरतमनसा, तस्य स्मृतिम् अपाकर्तुं, स्वस्य मनः नियन्त्रयितुं वा सा कथं वा समर्था भवेत् ? शनैः शनैः स्वस्थं तस्याः मनः । तस्य विषये चिन्तनेन गते काले मनः कथमिव प्रसीदति स्म इत्येतत् स्मृत्वा सा प्रसन्ना अभूत् । गच्छत्सु दिनेषु वारं वारं सा तस्य विचारेषु निमग्ना जाता । प्रसन्नभावः पुनः प्रेम्णः गाढं स्थानं स्व्यकरोत् प्रायः । किन्तु इयं तस्याः स्थितिः बहुकालं यावत् न आसीत् । सा पुनः अस्वस्था जाता ।

‘दीपकस्य विषये चिन्तनम् आरभ्य मया अपराधः कृतः किम् ?’ इति तस्याः मनः शङ्कते स्म । ‘अहं मूढा अस्मि ।.. मया अन्यस्य चिन्तनं कथं वा कृतम् ?’ इति विचारः तां बहुधा बाधते स्म । ‘अमेयः मम पतिः अस्ति । आवयोः मैत्री अपि अधिका । सः च चारुमनस्कः । अतः तम् एनं विषयम् उक्त्वा मनसः भारम् अपाकरोमि’ इति तया चिन्तितम् । किन्तु तत् सर्वं वक्तुं सा न अपारयत् । तस्याः मनः बहु दोलायमानम् इव जातम् । आत्मानं दूषयन्ती सा आनन्दं विस्मृतवती । कतिचन दिनानि गतानि । अमेयेन तस्याः मुखपटलं न लक्षितम् इति न । सा स्वयमेव गतचिन्ता भवितुम् अर्हति अविलम्बेन इति सः जानाति स्म । तस्याः बुद्धिनिर्णयक्षमतां सः सम्यक् जानाति स्म ।

अद्यापि प्रातःकालीनानि कार्याणि कृत्वा सा उपविष्टा आसन्दे । अद्य तया विरामकालः बुद्ध्या स्वीकृतः विश्रान्त्यर्थम् । घटी सार्धदशवादनं दर्शयति स्म । गृहस्य अन्यानि कार्याणि कर्तुम् अद्यैव समयः इति ध्यात्वा सा उत्थातुम् उद्युक्ता । तावता तस्याः दूरवाणीयन्त्रम् अध्वनत् । तत् उन्नीय सा स्वकर्णस्य समीपे अनयत् । तस्मात् पूर्वमेव ततः सम्भाषणम् आरब्धम् आसीत् । ‘...गृहं किम् ? सः अमुकरुग्णालयं प्रति नीतः केनचित् सज्जनेन... ।’

तत् सम्भाषणम् अपूर्णं श्रुत्वा एव सा धावन्ती गृहात् निर्गता । मार्गे कथञ्चित् आत्मानं समाश्वासयन्ती परमेशं ध्यायन्ती धावन्ती यथाशीघ्रं रुग्णालयं प्राप्तुं प्रयत्नं कुर्वती सा निरन्तरम् अमेयस्य चिन्तनं कुर्वती आसीत् । सा रुग्णालयं प्राप्तवती । अमेयं सुरक्षितं दृष्ट्वा तस्याः प्राणाः प्रत्यागताः इव । अपघातः महान् न आसीत् ।

अमेयः अवदत् - ‘‘एतावती भीतिः कस्मात् ? अहं सुरक्षितः अस्मि । मम दूरभाषः कोषात् कुत्रचित् अपतत् । नो चेत् अहमेव दूरवाणीम् अकरिष्यम् । अत्रत्यं कर्मकरम् एकं भवत्यै दूरवणीं कर्तुम् उक्तवान् अहम् । चिन्ता न करणीया इति वक्तव्यम् इत्यपि उक्तवान् आसम् । अतिस्नेहः पापशङ्की । प्रायः तस्य सम्भाषणं भवत्या पूर्णतया न श्रुतम् इति मन्ये ।...’’

एतत् श्रुतवत्याः अनघायाः नेत्रयोः अश्रूणि निस्सृतानि अविरततया । तस्याः मनः निरभ्रम् इव स्वच्छं जातम् । तरङ्गाः स्थगिताः । द्वन्द्वं विनष्टम् । गतसन्देहा सा आत्मानं शोधयन्ती प्रसन्ना जाता । अमेयः तां निर्निमेषं पश्यन् तस्याः कश्चन भारः नष्टः इति ज्ञात्वा चिन्तामुक्तः अभवत् । आत्मविश्वासः पुनरायातः इति भावः तस्याः नेत्रयोः दृश्यते स्म । सा तं पूर्णमनसा अपश्यत् । आत्मानं ज्ञात्वा समाहिता सा । स्वस्य स्वतः ज्ञानं मनुष्याय प्रौढत्वं ददाति । मनसः अग्रिमं स्तरं प्राप्तवती आसीत् सा ।

केनचित् अदृश्यतन्तुना अमूर्तविचारेण तयोः परस्परविश्वासः पुनः वृद्धिं गतः ।
