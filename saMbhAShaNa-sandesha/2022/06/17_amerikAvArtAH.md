+++
title = "17 अमेरिकावार्ताः"

+++
# **अमेरिकावार्ताः**

**संस्कृतकेन्द्रसंयोजकानां वार्षिकं मेलनम्**

अमेरिकादेशे संस्कृतकेन्द्राणां संयोजकानां षष्ठं वार्षिकमेलनम् एप्रिल्मासे अन्तिमे साप्ताहान्ते सुष्ठु सम्पन्नम् । प्रथमदिने मेलनस्य उद्घाटनात् परं कार्योत्तरदायित्वशः समानकाले त्रयः बौद्धिकवर्गाः अभवन् । केन्द्रसंयोजकानां बौद्धिकवर्गे अ.भा.सहसङ्घटनमन्त्री श्रीमान् दत्तात्रेयवज्रळ्ळिमहोदयः - ‘अमेरिकादेशे संस्कृतभारत्याः सङ्घटनस्य मूलमेव संस्कृतकेन्द्रम्, तल्लक्ष्यं पूरयितुं केन्द्रसंयोजकाः प्रयतन्ताम्’ इति उपस्थितान् केन्द्रसंयोजकान् प्रेरितवान् । प्रौढशिक्षणसंयोजकानां बौद्धिकवर्गे अ.भा.प्रशिक्षणप्रमुखः श्रीमान् विश्वासमहोदयः - ‘शिक्षकाः न केवलं स्वयं प्रेरिताः, अपि तु स्ववर्गे पठतां सर्वेषां वर्गार्थिनां प्रेरकाः अपि भवेयुः’ इति उद्बोधितवान् । ‘भारतीयसंस्कृतिं सम्यग् अवगन्तुं संस्कृतम् अनिवार्यं, संस्कृतपठनेन वर्धमानाः बालाः संस्कारशीलाः भवेयुश्च’ इति बालशिक्षणसंयोजकान् उद्दिश्य कथितवती गोवाकार्यकर्त्री श्रीमती स्मृतिकाळेमहोदया । उद्घाटनावधेः अनन्तरं संस्कृतकेन्द्रस्य स्वरूपं, प्रौढशिक्षणस्य प्रकल्पाः, स्वाध्यायसहाध्यायौ, दूरगामिचिन्तनम् इत्यादीन् विविधान् विषयान् राष्ट्रियस्तरे उत्तरदायित्ववन्तः कार्यकर्तारः निरूपितवन्तः । प्रत्यवधि लघुगणेषु वैयक्तिकसम्पर्कः, स्नेहवर्धनं, परस्परप्रेरणं, वैयक्तिकः विकासः, तन्निमित्तम् उपायाः, मुक्तचिन्तनं च इत्येतान् विषयान् आधार्य चर्चा सम्भूता । द्वितीयदिनस्य मेलनम् उत्तरदायित्वशः आयोजितम् आसीत् । तत्र तत्तत्कार्यानुगुणं चिन्तनं, चर्चा, कार्ययोजना, कार्यप्रशिक्षणं च इत्यादयः भिन्नाः अंशाः प्रावर्तन्त । केन्द्रसंयोजकानां मेलने - ‘भारतीयसंस्कृतिः हिन्दुसंस्कृतिरेव’ इति अ.भा.महामन्त्री श्रीमान् श्रीशवर्यः प्रतिपादितवान् । बालशिक्षणसंयोजकानां मेलने अमेरिकीयसंस्कृतभारत्याः सभापतिः श्रीमान् प्रसादकैपवर्यः - ‘समयस्य अपेक्षया उत्साहस्य विषये अवधानं दातव्यमस्ति’ इति सोदाहरणं विशदीकृतवान् । अन्तर्जालमाध्यमेन आयोजिते वार्षिकमेलनेऽस्मिन् उपशताः कार्यकर्तारः भागम् ऊढवन्तः । संस्कृतकेन्द्र-प्रौढशिक्षण-बालशिक्षणविभागानां राष्ट्रियगणस्य कार्यकर्तॄणां परस्परसमन्वयेन वार्षिकमेलनं सफलं जातम् ।
