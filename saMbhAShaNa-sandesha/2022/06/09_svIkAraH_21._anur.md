+++
title = "09 स्वीकारः, 21. अनुरागस्य अङ्गीक"

+++
# **स्वीकारः,**

## **21. अनुरागस्य  अङ्गीकारः**

**गते मासे** ..\[ मेलनव्याजेन उपाहारगृहं प्रति अपूर्वाम् आहूय आदर्शः स्वीयम् अनुरागभावं स्पष्टतया प्रकटितवान् । तं परिणयप्रस्तावं श्रुत्वा स्तब्धा अपूर्वा कञ्चित् समयं पृष्ट्वा चिन्तने प्रवृत्ता सती मनःपटले सूर्यस्य मुखं दृष्टवती । सूर्ये स्वीयम् अनुरागम् अभ्युपगम्य सा सन्तुष्टा । सूर्यस्य जन्मदिनम् उपलक्ष्य लक्ष्मीनृसिंहदेवालये प्रवृत्तायां पूजायां मिलितेन मित्रेण बाल्ये सूर्येण कृतानि अकार्याणि स्मारितानि । आ विंशतेः वर्षेभ्यः राववर्येण पूजा, अन्नदानं च क्रियमाणम् अस्ति इत्यपि ज्ञातवान् सूर्यः । अपूर्वा चातुर्येण कारागाराधिकारिणः सम्पर्कं प्राप्य राववर्यः कथं प्रतिमासं सूर्यं द्रष्टुम् आगच्छति स्म, मधुरं च आनयति स्म इति विषयान् सूर्यस्य सम्मुखे उपस्थापितवती । तिसृणाम् अपि घटनानां परिणामः सूर्यस्य मुखे दृश्यते स्म ।\]… **तदनन्तरम्**

अपूर्वे ! इदानीमेव मया गृहं गन्तव्यम्’’ इति उक्त्वा त्वरया ततः प्रस्थितवान् सूर्यः । पुट्टस्वामिवर्याय कृतज्ञतां समर्प्य सूर्यम् अनुसृत्य धावितवती अपूर्वा ।

त्रिचक्रिकायाम् उपविष्टः सूर्यः गृहप्राप्तिपर्यन्तम् अपि एकं वचनमपि न अवदत् । प्रभाकररावविषये या मिथ्याभावना अस्ति तस्याः अपाकरणे कियत् साफल्यं प्राप्तं स्यात् इति अनवगच्छन्ती अपूर्वा अपि चिन्ताग्रस्ता आसीत् ।

गृहप्राप्तिसमनन्तरमेव सूर्यः पुरतः दृष्टां विजयम्माम् अपृच्छत् - ‘‘अम्ब ! पिता क्व ?’’ इति ।

तदीयम् उद्वेगपूर्णं मुखं दृष्ट्वा विजयम्मा अपूर्वा च आतङ्कग्रस्तौ जातौ - इदानीं का नूतना समस्या उत्पद्येत इति ।

तावता एव गृहं प्रविश्य पादौ प्रक्षाल्य आगतं रावं दृष्ट्वा सूर्यः तस्य पादयोः समीपे उपविश्य पादौ दृढतया गृहीत्वा - ‘‘तात ! अहं क्षन्तव्यः । मया भवन्तम् अवगन्तुं प्रयासः न कृतः । अद्य मया सर्वं ज्ञातम्’’ इति वदन् अश्रूणि स्रावितवान् । पूर्वापरं किमपि अजानन् प्रभाकररावः पत्न्याः अपूर्वायाः च मुखम् अपश्यत् ।

‘‘पुट्टस्वामिवर्यः मां सर्वम् अवदत् - प्रतिमासं भवान् मां द्रष्टुं कारागारम् आगच्छति स्म इति, आगत्य अपि मया सह सम्भाषणम् अकृत्वा एव प्रतिगच्छति स्म इति च ।...’’

एतत् श्रुत्वा विजयम्मा महत् आश्चर्यं प्रकटयन्ती अवदत् - ‘‘एषः यत् वदति तत् किं सत्यम् ? किमर्थं भवता कदाचिदपि अहं न उक्ता एव !!’’

‘‘सूर्यं तदवस्थं दृष्ट्वा त्वं न परितपेः इति उद्देशेन मया त्वं न नीता एव । मम गमनं यदि त्वया ज्ञायेत तर्हि त्वमपि आगमनेच्छां प्रकटयेः इति विचिन्त्य त्वं मया न नीता । सः गृहं प्रति आनेतव्यः इति मम सङ्कल्पः आसीत् । किन्तु कारागारात् बहिः आगतः सः गोपीनाथेन सह गतः । अतः एतस्य सहवासः एव मास्तु इति मया निर्णीतम् । तस्मात् एव देवालये अस्मिन् दृष्टे अपि अस्य आनयनविषये मया अनास्था प्रकटिता । आरक्षकाः आगत्य चौर्यारोपं कृत्वा यदा अनयन् तदा अपि अस्य विमोचनाय मया प्रयासः न कृतः । इह जन्मनि अस्मिन् परिवर्तनं न दृश्येत इति चिन्तितम् आसीत् मया ।...’’

प्रभाकरावः स्वस्य मनसि स्थितं सर्वं यदा प्रकटितवान् तदा विजयम्मायाः नेत्रे अश्रुपूर्णे जाते ।

![](magazine_images/img-1657087220Dharavahini.jpg)

‘‘कारागारात् मुक्तिं प्राप्य बहिः आगतेन मया भवन्तम् अदृष्ट्वा निर्णीतं यत् मयि भवतः कोपः न अपगतः इति । अष्टवर्षात्मके काले माम् अदृष्टवान् भवान् मम गृहप्रवेशं न अनुमन्येत इति अहम् अचिन्तयम् । अतः एव मया गोपीनाथेन सह गतम् अनन्यगतिकतया । अष्टवर्षात्मकस्य कारागारवासस्य परिणामतः मया बहवः पाठाः पठिताः आसन् । तस्मादेव गोपीनाथेन सह गतः अपि अहं तदीये दुष्कृत्ये सहभागी न अभवम् । विपण्यां यानेभ्यः शाकधान्यादिगोणीः अवतारयामि स्म । स्वेदं प्रवाह्य धनं सम्पादयामि स्म । तथापि मम मनः तृप्तिं न अनुभवति स्म । तस्मात् एव देवस्थानस्य पुरतः उपविशामि स्म । स्वत्वं विनाश्य अन्यस्य पुरतः ‘देहि’ इति करप्रसारणं नितरां जघन्या स्थितिः । तस्यां स्थितौ आत्मानं पातयन् देवस्थानस्य पुरतः उपविश्य भिक्षायाचनां कुर्वन् अहं प्रायश्चित्तं करोमि स्म ।...’’

एतस्य सर्वस्य विवरणस्य श्रवणात् राववर्यस्य मनसः विषादः क्षणे क्षणे वर्धते स्म । ‘‘भोः सूर्य ! अलम् अधिकविस्तरेण । त्वां सम्यक् अनवगच्छता मया अपि प्रमादः कृतः एव । अहं त्वया क्षन्तव्यः सूर्य !’’ इति वदन् राववर्यः सूर्यं दृढतया आलिङ्गितवान् ।

बहूनां वर्षाणाम् अनन्तरं मनसः कालुष्यं प्रक्षाल्य पितापुत्रौ प्रीत्या यत् आलिङ्गितवन्तौ तस्य दर्शनात् अपूर्वाविजयम्मयोः नेत्रयोः आनन्दाश्रूणि निर्गतानि । तावता पुट्टस्वामिवर्यः तत्र उपस्थितः ।

‘‘सूर्यः ततः वेगेन निर्गतः यत् तत् दृष्टवति मयि अपि दिग्भ्रान्तिः उत्पन्ना । अतः एव मया अत्र आगतम् । इदानीं तु सर्वाः मिथ्याभावनाः अपगताः ननु ?’’ इति अवदत् सः ।

‘‘सर्वं जातं भवत्तः एव । पितापुत्रयोः सङ्गमं कारयता भवता महत् एव पुण्यकार्यम् अनुष्ठितम्’’ इति ससन्तोषम् अवदत् प्रभाकररावः ।

‘‘मया किं वा कृतम् ? एषा अपूर्वा अस्ति ननु, अनया एव साधितं सर्वम् । यदि एषा न वदेत् तर्हि अत्र किं किं प्रवर्तते इति मया कथं ज्ञायेत ? एषा मां दृष्ट्वा सर्वं विवृत्य सूर्यं मत्समीपम् आनीय सर्वं साधितवती । अद्यतनस्य सन्तोषक्षणस्य वास्तविकं कारणम् एषा एव’’ इति अवदत् पुट्टस्वामिवर्यः ।

प्रभाकररावः विजयम्मा च अपूर्वाम् उपसर्प्य तस्याः करौ दृढतया गृहीत्वा - ‘‘भगवान् त्वां सुखेन रक्षतु सर्वदा । त्वया सूर्यः आवाभ्यां प्रतिदापितः । तव उपकारस्मरणात् मुक्तिं प्राप्तुं प्रायः सप्त अपि जन्मानि अपर्याप्तानि’’ इति उक्तवन्तौ कृतज्ञतापूर्वकम् ।

सूर्यः तस्याः मुखं साभिमानम् अपश्यत् । तस्य दृष्टिः स्वस्मिन् अस्ति इति जानती अपूर्वा स्वस्य दृष्टिम् अधः कृतवती ।

‘‘का इयम् ? महती विवेकिता अस्याः !! अल्पे एव वयसि महती विवेचनशक्तिः दृश्यते अस्याम्’’ इति अवदत् पुट्टस्वामिवर्यः ।

विजयम्मा प्रभाकररावश्च परस्परं मुखं दृष्टवन्तौ । रावः अवदत् - ‘‘एषा अस्माकं दूरबन्धुः काचित् । अद्यत्वे अस्मद्गृहे एव स्थित्वा आभियान्त्रिकविद्यां पठति एषा । अन्तिमे वर्षे प्रचलति अस्याः अध्ययनम्’’ इति । ततः सः पत्नीम् उद्दिश्य अवदत् - ‘‘विजये ! स्वामी अपि अत्रैव भोजनं करोतु । सर्वे सम्भूय भोजनं करवाम । सर्वं सज्जीक्रियताम् ।’’

विजयम्मा सन्तोषेण पाकशालादिशि गतवती । तस्याः साहाय्याय अपूर्वा अपि ताम् अनुसृतवती । सूर्यस्य मनसि तु साकल्येन अपूर्वायाः एव मुखम् अभिव्याप्तम् आसीत् ।

पुट्टस्वामिवर्यः भोजनं समाप्य सर्वान् आपृच्छ्य ततः निर्गतः । राववर्यः अपि शयनप्रकोष्ठाभिमुखं पदानि अस्थापयत् । तावता विजयम्मा तस्य पादौ गृहीत्वा अश्रूणि स्रावयन्ती अवदत् - ‘‘मम मनसः कोणे अपि भवद्विषये कश्चन असन्तोषः जागर्ति स्म - सूर्यस्य दर्शनाय अवसरः न दत्तः इति । कोपः अपि आसीत् । किन्तु इदानीम् अवगम्यते - पितृस्थाने तिष्ठता भवता समुचितम् एव आचरितम् इति । निरञ्जने दिवं गते भवता स्वगृहे मह्यम् आश्रयः दत्तः । मम पाणिं गृहीत्वा नवं जीवनं परिकल्पितम् । सूर्यः मातापित्रोः प्रीतितः वञ्चितः न भवेत् इति धिया स्वापत्यप्राप्तिः एव निराकृता । सूर्यस्य स्वभावस्य परिष्काराय सर्वविधः अपि प्रयासः कृतः । भवतः हृदयवैशाल्यम् अनुपमम् । तत्पुरतः अहं तु कुब्जा इव भासे ।...’’

‘‘विजये ! गतं न शोचयेत् प्राज्ञः । अतीतस्य विषये चिन्तनेन किम् ? भगवतः दयया सर्वमपि सुखमयं जातं ननु । तच्च महत्यै तृप्त्यै’’ इति वदन् राववर्यः तस्याः सान्त्वनं कृतवान् ।

एतत्सर्वं पश्यन् स्थितः सूर्यः - ‘‘मम पिता अस्ति महान् !’’ इति समन्दहासं वदन् स्वप्रकोष्ठं प्रति अगच्छत् ।

\* \* \*

देवस्थानस्य वसन्तमण्डपे परस्परम् अभिमुखतया उपविष्टवन्तौ आस्ताम् अपूर्वा सूर्यः च । मन्दः वायुः वाति स्म । परस्परसामीप्यम् उभयोः अपि हृदये स्पन्दविशेषं जनयति स्म । उभौ अपि भावपरवशौ आस्ताम् ।

अपूर्वां नेत्राभ्यां पिबन् अवदत् सूर्यः - ‘‘अपूर्वे ! तव ऋणात् मुक्तिः कथम् इति न ज्ञायते । यदा यदा मया पतनोन्मुखता प्राप्ता तदा तदा अहम् उद्धृतः त्वया । अन्धकारमये मम जीवने प्रकाशः जनितः त्वया एव ।...’’

‘‘एतादृश्याः प्रशंसायाः पात्रं नास्मि अहम्’’ इति लज्जां प्रदर्शयन्ती अवदत् अपूर्वा ।

‘‘न इयं प्रशंसा, अपि तु वस्तुस्थितिः । यदि त्वं न अभविष्यः तर्हि अहं क्वापि विलुप्तः एव स्याम् । यदि अहम् अद्य एतदवस्थः स्यां तर्हि तत्र कारणं त्वम् एव ।....’’

एतस्य उत्तररूपेण किं वक्तव्यम् इत्येव न ज्ञातम् अपूर्वया । अतः सा मौनम् आश्रितवती । ततः प्राप्तप्रेरणः सूर्यः स्वकरौ अग्रे प्रसार्य तस्याः करौ अनुरागेण दृढतया गृहीत्वा - ‘‘अपूर्वे ! किं त्वं मया सहैव स्थातुम् अर्हेः ? यदि अहं तव अनुरागपात्रार्थम् अर्हः तर्हि किं मम हस्तं गृह्णीयाः ?’’ इति भावोद्वेगेन अपृच्छत् ।

‘‘यदि... स्याः इत्यादिकं न वक्तव्यं भवता । भवान् मम अनुरागपात्रम् अस्ति एव । अहमस्मि भवद्वशगा’’ इति सलज्जम् अवदत् अपूर्वा ।

‘‘अहो, सौभाग्यं मम !! अद्य एतत् महासुदिनम् । अन्धः दृष्टिप्राप्त्या इव नितराम् आनन्दितः अस्मि अहम् । त्वया सह जीवनयापनम् ! अहो, परमं सौभाग्यम् एतत् । भाविदिनानां स्मरणात् एव अहं रोमाञ्चितः भवामि’’ इति महता सन्तोषेण अवदत् सूर्यः ।

‘‘अयं सन्तोषकरः विषयः अद्यैव वक्तव्यः मातापितरौ उद्दिश्य । तव परीक्षासमाप्तेः समनन्तरमेव प्रचलेत् विवाहः ।...’’

‘‘तौ उद्दिश्य भवता एव वक्तव्यम् । एतस्य कथने मां तु बाधते महती लज्जा’’ - अपूर्वा अवदत् ।

‘‘अस्तु, अहमेव वदिष्यामि । एतं सन्तोषक्षणं निमित्तीकृत्य मधुरं खादित्वा गृहं गच्छाम’’ इति अवदत् सूर्यः ।

तौ उपाहारगृहं गत्वा मधुरं खादित्वा गृहं प्रति प्रस्थितवन्तौ । तदवसरे उभयोः अपि नेत्रयोः पुरतः भावीजीवनसम्बद्धाः स्वप्नाः एव विलसन्ति स्म बहुधा ।

\* \* \*

सूर्यः प्रभाकररावस्य व्यवहारे आसक्तिं वहन् गच्छता कालेन समग्रं व्यवहारं स्वतन्त्रतया निर्वोढुं सामर्थ्यमपि प्राप्तवान् । कार्यानचालनस्य अभ्यासः अपि तेन कृतः । आर्थिकव्यवहारे अपि पित्रा सह आधिक्येन समालोचनं कुर्वन् योग्यं सामर्थ्यं प्राप्नोत् सः । अतः प्रभाकररावः विजयम्मा च महत् आश्चर्यं प्राप्तवन्तौ सन्तुष्टौ च । प्राचीनं स्वरूपं केनापि यथा न अभिज्ञायेत तथा सुसंस्कृतता प्राप्ता आसीत् तेन । अपूर्वया आनीय दीयमानानि पुस्तकानि विरामकाले पठन् सः मनसः अन्धकारस्य अपनयने ज्ञानप्रकाशप्राप्तौ च सर्वदा व्यापृतः भवति स्म ।

सर्वस्यास्य पृष्ठभूमिकायाम् अपूर्वायाः व्यक्तित्वं कार्यं करोति इति दम्पतिभ्यां ज्ञातम् आसीत् एव । अपूर्वा तु विरामकाले ग्राममपि अगत्वा सूर्यस्य सामीप्यम् इच्छन्ती नगरे एव स्थिता आसीत् । सूर्यः सा च विरामसमये सम्भूय अटनाय गच्छतः स्म । अन्तिमवर्षीयाः कक्ष्याः आरब्धाः आसन् अपि । प्रातः सूर्यः एव कार्यानेन तां महाविद्यालयं प्रापयति स्म । तयोः स्नेहस्य विषये विश्वासवन्तौ विजयम्मारावौ तद्विषये अन्यथाभावं न प्राप्तवन्तौ एव । सूर्ये यत् महत् परिवर्तनं दृश्यते तत्र कारणीभूतायाः अपूर्वायाः विषये तयोः समादरः विश्वासः च आसीत् एव । अपूर्वा अपि तयोः आदरविश्वासयोः च्युतिः यथा न भवेत् तथा जागरूकतया व्यवहरति स्म ।

एकस्मिन् दिने सर्वे यदा गृहे एव आसन् तदा आदर्शः मात्रा सह आगतवान् । क्षेमसम्भाषणादीनाम् अनन्तरम् अग्रजभ्रातृजाययोः पुरतः विद्या विषयम् उपस्थापितवती - ‘‘भवद्भ्यां कश्चन महान् उपकारः करणीयः । एषा अपेक्षा अवश्यमेव निर्वर्तयिष्यते इति विश्वस्य एव अहम् आगता अस्मि ।...’’

‘‘किं पीठिकोपस्थापनेन ? विषयः कः इति उच्यताम्’’ इति अवदत् प्रभाकरराववर्यः । सूर्यः अनतिदूरे उपविश्य सर्वस्य श्रवणे उद्यतः जातः ।

‘‘भवद्गृहे स्थितायाम् अपूर्वायाम् आदर्शः विशेषरुचिं वहति । सा एव परिणेतव्या इति तस्य प्रबला इच्छा । अन्यस्यां कस्याञ्चिदपि कन्यायां न रुचिः तस्य । आधुनिकालस्य तरुणाः एते अस्मद्वचनं कथं शृणुयुः ? तेषां सन्तोषात् एव अस्माकमपि सन्तोषः ननु ? अपूर्वा सुलक्षणोपेता । आभियान्त्रिकविद्यां समाप्य उद्योगं करिष्यति सा । ज्येष्ठेषु विशेषादरः तस्याः । सर्वत्र अन्विष्येत चेदपि एतादृशी अन्या कन्या न प्राप्येत । अतः यदि भवन्तौ एतस्याः गृहस्य जनैः सह सम्भाषणं कुर्यातां तर्हि अग्रिमाणि पदानि निक्षेप्तुं शक्येरन् ।’’

एतद्विषयकं सम्भाषणम् इतोऽपि अग्रे श्रोतुम् अशक्नुवन् सूर्यः ततः उत्थाय गतवान् । बहिः गन्तुम् उद्यता अपूर्वा प्रकोष्ठद्वारे स्थित्वा सर्वं श्रुत्वा तत्रैव अतिष्ठत् अचलतया । आदर्शः एवम् अग्रगामितां दर्शयेत् इति न चिन्तितम् आसीत् तया । किङ्कर्तव्यताविमूढतया स्थितां ताम् उपसर्प्य अपृच्छत् आदर्शः - ‘‘अयं प्रस्तावः भवत्याः सन्तोषाय एव स्यात् ननु ?’’

‘‘किम् एतत् आदर्शवर्य ! मामपि अविसूच्य एवं हठात् उपस्थितं ननु ? मया पूर्वमेव उक्तम् आसीत् ननु - मम अध्ययनसमाप्तिपर्यन्तं विषयेऽस्मिन् किमपि निर्णेतुं न शक्यम् इति ?’’ - अपूर्वा साधिक्षेपम् अवदत् ।

‘‘विवाहः तु भवत्याः अध्ययनस्य समाप्तेः अनन्तरमेव भवितुम् अर्हति । ततः पूर्वं निश्चयः यदि स्यात् तर्हि वरं ननु ? मदीयां यदि कोऽपि अपहृत्य नयेत् तर्हि अहं किं वा कुर्याम् ?’’ इति हसन् अवदत् आदर्शः ।

‘मम मनः एतावता एव अन्याधीनम् अस्ति’ इति वक्तुम् इच्छन्ती अपि सा तत् कर्तुम् अशक्नुवती तूष्णीम् अतिष्ठत् ।

‘‘अये आदर्श ! किम् अस्मदीया कन्यका तव इष्टाय जाता ? महान् सन्तोषः । अहं तया सह सम्भाष्य अनन्तरम् उत्तरं दास्यामि । भवतु ननु ?’’ इति हसन्ती अवदत् विजयम्मा ।

विद्या आदर्शः च पुनरपि किञ्चित्कालं तत्रैव आस्ताम् । एतदभ्यन्तरे आदर्शः पुनरपि अपूर्वां कथञ्चित् उपसर्प्य - ‘‘यदि भवती मम परिणयम् अङ्गीकुर्यात् तर्हि अहम् आत्मानं परमभाग्यवन्तं भावयेयम् । विवाहस्य अनन्तरमपि उद्योगादिविषये भवत्याः पूर्णं स्वातन्त्र्यं भविष्यति । भवत्याः व्यक्तित्वम् आदरेण द्रक्ष्यामि अहम् । भवती मां निराशं न कुर्यात् इति भावये’’ इति अवदत् ।

तयोः निर्गमनस्य अनन्तरं प्रभाकररावः अपूर्वाम् आहूय अवदत् - ‘‘सर्वं त्वया श्रुतमेव ननु ? तव अभिप्रायः कः एतस्मिन् विषये ? आदर्शः तु उत्तमः तरुणः । आ बाल्यात् तं सम्यक् एव जानामि अहम् । उत्तमं कुलम् । सः त्वयि अनुरागवान् अस्ति । यदि त्वं तं परिणयेः तर्हि अस्माकमपि तृप्तिः स्यात् - त्वम् उत्तमं सम्बन्धमेव प्राप्तवती इति ।’’

‘‘सत्यम् उच्यते आर्येण अपूर्वे ! यस्य कस्यचित् अज्ञातकुलगोत्रस्य परिणयात् अपि अस्य परिणयः नितरां श्रेयसे । यदि अयं परिणीयेत तर्हि असकृत् तव दर्शनमपि भवितुम् अर्हति’’ इति अवदत् विजयम्मा ।

किम् उत्तरं वक्तव्यम् इति अजानती शिरः अवनमय्य मौनेन स्थितवती अपूर्वा । तावता तत्र आगतः सूर्यः दृढस्वरेण अवदत् - ‘‘अपूर्वा एतत् गृहं त्यक्त्वा क्वापि न गमिष्यति ।...’’

सूर्यस्य वचनस्य आशयम् अनवगच्छन्ती विजयम्मा अवदत् - ‘‘अध्ययनसमाप्तिम् उद्योगप्राप्तिं च यावत् सा अत्र तिष्ठेत् । तदनन्तरं वा कमपि ऊढ्वा तया पतिगृहं गन्तव्यम् एव ननु ? तां किं वयं स्थिरतया अत्रैव वासयितुं शक्नुयाम ?’’

‘‘आम् । तत् सम्भविष्यति अम्ब ! विवाहानन्तरमपि सा अस्मिन् गृहे एव भविष्यति । आवां परस्परम् अनुरक्तौ स्वः’’ इति सूर्यः यदा अवदत् तदा रावः विजयम्मा च परस्परं मुखं दृष्टवन्तौ ।

‘‘किम् एतत् उच्यते त्वया सूर्य ! अपूर्वा तव परिणयम् अङ्गीकृतवती इत्येतत् किं सत्यम् ?’’ इति सूर्यं साश्चर्यं पृष्ट्वा अपूर्वाम् उपसर्प्य विजयम्मा अपृच्छत् - ‘‘अपूर्वे ! सूर्यः यत् वदति तत् किं सत्यम् ?’’ इति ।

अङ्गीकारपूर्वकं शिरः चालयित्वा तत्र स्थातुम् अशक्तवती अपूर्वा स्वप्रकोष्ठं प्रति गतवती ।

‘‘आदर्शगृहीयाः यत् वक्तव्याः तत् वक्तुम् अर्हन्ति भवन्तः । अपूर्वायाः विद्याभ्यासस्य समाप्तेः अनन्तरम् आवयोः विवाहः भविष्यति एव । मयि नवं व्यक्तित्वं परिकल्पितवतीम् एतां जीवनसङ्गिनीत्वेन प्राप्तुं स्थितात् अवसरात् अहं कथमपि वञ्चितः भवितुं न इच्छामि’’ इति उक्त्वा स्वप्रकोस्ठं प्रति गतवान् सूर्यः ।

एतस्य वचनस्य श्रवणात् प्रभाकररावस्य मुखं गम्भीरं जातम् ।



**काश्मीरे गीता व्याख्यानानि**

सरस्वती ‘काश्मीरपुरवासिनी’ इति स्तूयते । यद्यपि अद्यत्वे काश्मीरप्रदेशे अशान्तपरिस्थितिः दृश्यते, तथापि काश्मीरस्य शास्त्राधारतता तु निर्विवादा । काश्मीरभूमौ जन्म प्राप्तवद्भिः रचितानि भगवद्गीतायाः 11 व्याख्यानानि उपलभ्यन्ते । तानि च -

1. राजानकरामकान्तविरचिता ‘सर्वतोभद्र’व्याख्या (क्रि.श. 850)

2. भट्टभास्करविरचिता ‘भगवद्गीताटीका’ (क्रि.श. 900)

3. अभिनवगुप्तविरचिता ‘भगवद्गीतार्थसङ्ग्रहः’ (क्रि.श. 950-1050)

4. आनन्दवर्धनरचिता आनन्दवर्धिनी (आनन्दीटीका इति वा) (11शतके)

5. केशवभट्टकाश्मीरिविरचिता ‘तत्त्वप्रकाशिका’ (16 शतके)

6. राजानकलक्ष्मीरामविरचिता (लस्सा काका) ‘लस्की टीका’ (17 शतके)

7. साहिबकौलविरचितः ‘गीतासारः’ (17 शतके)

8. साहिबरामविरचिता ‘गीताव्याख्यासाहिबी’ (19 शतके)

9. पं.दयारामविरचिता ‘भगवद्गीताटीका’ (19 शतके)

10. जगदीश्वरवेदपतिरचिता ‘रणवीरसमितबोधिनी’ (19 शतके)

11. राजानकलक्ष्मणजूविरचिता टीका (अधिकश्लोकसहिता) (20 तमे शतके)


