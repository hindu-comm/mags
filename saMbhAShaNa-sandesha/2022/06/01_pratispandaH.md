+++
title = "01 प्रतिस्पन्दः"

+++
# प्रतिस्पन्दः

मेमासाङ्कः यथासमयं प्राप्तः । भारतस्थेषु प्राचीनेषु मन्दिरेषु कश्चित् विशेषः भवति एव । रामप्पमन्दिरस्य अकल्प्यः आश्चर्यजनकः अपूर्वः विशेषः नाम गोपुरनिर्माणाय उपयुक्ताः प्लवमानाः इष्टिकाः । ताः गोपुरभागमात्रस्य एव निर्माणाय उपयुक्ताः । अन्ये अनितरसाधारणाः विशेषाः अपि अत्र सन्त्येव । गणेशानी, नीडसमुच्चयः चेति उभयम् अपि ज्ञानवर्धकौ लेखौ ।

- राघवेन्द्रगर्दे, पुणे (महा.)

रामप्पदेवालयस्य शिल्पकलावैभवम् आश्चर्यदायकम् । सम्पादकीये गोपुरीषद्वारा पानयोग्यस्य जलस्य प्राप्तेः विषये सम्यक् विचारितम् अस्ति । गणेशानीविषयकः लेखः नूतनं तत्त्वं ज्ञापयति । चाटुचणके अस्मादृशानां लेखानां विडम्बनपुरस्सरं ‘पाणिनिः विघ्नतोषी’ इति सूचितम् । बालमोदिन्यां ‘योग्यं प्रशासनम्’ इति कथा उत्तमा आसीत् । उभयत्रापि परिश्रमं कृतवतः आर्.विश्वेश्वरन्वर्यस्य वृत्तान्तः मनोज्ञः अस्ति । आधुनिकनगरेषु विद्यमानं नीडसमुच्चयम् अधिकृत्य उपस्थापितः लेखः सुयोग्यः । ‘पितरं प्रति अभियोगः’ इति पुटकथा नेत्रोन्मीलनकारिणी इव भासते ।

- कोट श्रीकृष्णाहितानलः, कार्तट्टु (कर्णा.)

भाषापाकस्थस्य ‘तदिदं गतमीदृशीं दशाम्...’ इति श्लोकस्य सङ्ख्या ‘4.5’ इति स्यात् । तथैव ‘तस्य स्मृत्वाद्य सुदृशम्..’ इत्यस्य ‘अरण्य. 7.4’ इति स्यात् ।

- डा.के.वि.मेनोन्, त्रिश्शूर् (केरलम्)

\[या अनवधानता जाता तदर्थं क्षमा याच्यते - सं\]

मेमासाङ्के प्रकाशितः ‘गणेशानी’ इति लेखः उत्तमः । गणेशान्याः कथा मत्स्यपुराणे विष्णुधर्मोत्तरपुराणे च उपलभ्यते इति अधुना ज्ञातम् । एषः लेखः ज्ञानवर्धकः । कथाद्वयं वाचकानां मनः आक्रष्टुं विफलं जातम् इति भाति । गोपुरीषं समुद्रजलं पानार्हं विदधाति इति सम्पादकः संशोधकस्य कार्यं प्रशंसति । कार्यस्यास्य साफल्यं शीघ्रमेव भवतु इति वयं सर्वे आशास्महे । नीडसमुच्चयः तन्त्रज्ञानस्य कौशलं प्रदर्शयति ।

- एम्.सुब्रह्मण्यभट्टः, मुडिपु (कर्णा.)

मेसञ्चिकायां मद्विषये, मम वाग्गेयकारत्वविषये च श्रद्धाम् ऊढ्वा लेखस्य प्रकाशनं कृतम् । एतत् महते गौरवाय इति भावयामि । सरस्वतीस्तुतौ ‘भारतीदेवी गानप्रतिभायां रता’ इति विवक्षा । ‘करधृतपुस्तकाक्षमालयोः भायां रता देवी’ इति विवक्षा अन्यत्र । सन्देशे अन्यविधं मुद्रणं दृश्यते । कः प्रयोगः औचित्यम् आवहति इति मम जिज्ञासा । भवतां मार्गदर्शनं प्राथ्यते ।

- रा.विश्वेश्वरन्, मैसूरु (कर्णा.)

\[‘गानप्रतिभायां रतिः यस्याः, ताम्’ इति विग्रहे ‘गानप्रतिभारतिम्’ इति भवितुम् अर्हति । अथवा ‘गानप्रतिभारताम्’ इति प्रयोगः अपि भवितुम् अर्हति । ‘करधृतपुस्तकाक्षमालयोः (भायां) प्रकाशे रता देवी’ इति विवक्षायां तु ‘.....भा-रता’ इति प्रयोगः औचित्यम् आवहति इति भाति । यत् मुद्रितं तस्यापि साधुता कथमपि वक्तुम् अपि शक्या । - सं\]

मेमासस्य सञ्चिका सरुचि पठिता । सम्पादकेन गोपुरीषस्य किञ्चित् नूतनमेव उपयोगित्वं दर्शितम् । गणेशवत् गणेशान्याः प्रतिमाः अपि नैकेषु स्थानेषु सन्ति इति ऐदम्प्राथम्येन एव ज्ञातम् । धारावाहिन्याम् अपूर्वा सूर्यस्य प्रतिबोधनाय सिद्धा भवेत् न वा इति तु अग्रिममासे एव ज्ञायेत । ‘आकरः अपूर्वतानाम्’ इति लेखतः भारतीयशिल्पकला कीदृशी समृद्धा आसीत् इत्येतत् ज्ञायते । सङ्कनायकस्य कथा साहसपूर्णा भगवद्भक्तिपूर्णा च । अन्ये अपि कथे रुचिरे । नीडसमुच्चयलेखेन अधुनापि जगति करुणापराः जनाः सन्ति इति ज्ञायते ।

- मुनिमुक्तिचरणविजयः

मेमासीये सम्पादकीये गोपुरीषम् उपयुज्य समुद्रजलं पानार्हं कर्तुं शक्यम् इति महत्त्वपूर्णः अंशः ज्ञापितः । बालमोदिनीकथाः रुचिराः । वाग्गेयकारस्य विश्वेश्वरवर्यस्य सङ्गीतकृतिरचनायां गाने च स्थितं नैपुण्यं पठित्वा नितरां मोदे । केचन सज्जनाः पक्षिणां निवासार्थं नीडसमुच्चयान् निर्मितवन्तः इति विषयः प्रशंसार्हः ।

- रामस्वामी व्यासः, बेङ्गलूरु (कर्णा.)

रामप्पदेवालयालङ्कृता वैशाखसञ्चिका आन्तं पठिता । गोपुरीषादपि जलशुद्धिः सम्भाव्यते इति नूतनमेव ज्ञातम् । गणेशान्याः मूर्तिः ऐदम्प्राथम्येन एव दृष्टा । भाषापाकात् प्रत्यङ्कं नूतनमेव ज्ञायते । धारावाहिन्यां सततं रसादिकं वर्धमानं दृश्यते । रामप्पदेवालयः सत्यम् आश्चर्यनिधिः एव । सङ्कनायकस्य उपायचातुर्यं प्रशंसार्हम् । नीडसमुच्चयविषयकं पठितम् । ईदृशैरेव निःस्वार्थं परोपकृतिकर्मठैः भारतमिदं भाति ।

- विजयमुक्तिमुनिचन्द्रसूरी, गान्धिधाम (गुज.)

रामलिङ्गेश्वरमन्दिरं वैशिष्ट्यखनिः । तिसृणां नर्तकीनां चत्वारः पादाः दृष्टिभ्रमोत्पादकाः । उन्नतपादतलोपेता पादरक्षा त्रयोदशशतके अपि आसीत् इति शिल्पदर्शनेन ज्ञायते । जीवमैत्रीद्योतकः नीडसमुच्चयलेखः । प्रेरणास्पदं प्रशंसार्हमिदं कार्यम् । ‘पितरं प्रति अभियोगाः’ इति पुटकथा वर्तमानकालोचिता । धारावाहिनी तु नूतनस्वरूपमेव अवाप्ता । पुट्टस्वामिना सूर्यस्य मनः एव परिवर्तितम् । जलशुद्ध्यर्थं प्रचलतां प्रयासानां विषये सम्पादकीयम् अवधानम् आकर्षति । गोपुरीषम् अधिकृत्य विहितोऽयं प्रयासः स्तुत्यर्हः ।

- मुनिः चान्द्रेयः, गान्धिधाम (गुज.)
