+++
title = "06 अध्यापनव्रतम्"

+++
अध्यापनव्रतम्****

**![](magazine_images/img-1658385425Bal2.jpg)**कश्चन तरुणः विद्याभ्यासं समाप्य स्वग्रामम् आगतवान् । ग्रामं प्रति आगमनात् पूर्वं गुरुणा बोधितम् आसीत् - ‘‘स्वाध्यायप्रवचनाभ्यां न प्रमदितव्यम् । प्रतिदिनम् अध्ययनम् अध्यापनं च करणीयम् अवश्यमेव’’ इति । अतः ग्रामम् आगतः सः तरुणः अध्ययनं कुर्वन् यथाशक्ति अध्यापनम् अपि आरब्धवान् । तस्य अध्यापनम् उत्कृष्टं भवति स्म । अतः दिने दिने तस्य कक्ष्यायां छात्रसङ्ख्या प्रवृद्धा । ग्रामे अन्ये अपि केचन अध्यापयन्ति स्म । अस्य तरुणस्य अध्यापनस्य कारणतः अन्येषाम् अध्यापकानां कक्ष्यासु छात्रसङ्ख्या न्यूना जाता ।

एतस्मात् अन्ये अध्यापकाः असूयां प्राप्तवन्तः । ते छात्राणां मातापितरौ मिथ्यां वार्ताम् उक्त्वा ग्रामे तस्य तरुणस्य विरोधं जनितवन्तः । तदीयां कक्ष्यां प्रति कोऽपि छात्रः यथा न गच्छेत् तथा कृतवन्तः ।

एकस्मिन् दिने कक्ष्यासमये उपस्थिते अपि कोऽपि छात्रः कक्ष्यायां न दृष्टः । सः तरुणः ज्ञातवान् आसीत् यत् केचन जनाः असूयाम् अनुभवन्तः सन्ति इति । तेषाम् एव कुतन्त्रस्य फलम् एतत् इति सः अवगतवान् ।

छात्रेषु अनागतेषु अपि सः तरुणः अधीरः न जातः । कांश्चन शङ्कून् पुरतः संस्थाप्य सः अध्यापनम् आरब्धवान् । द्वित्राणि दिनानि एवमेव प्रवृत्तम् । तदा ग्रामीणाः तस्य अध्यापनश्रद्धाम् असूयाग्रस्तानां कुतन्त्रं च ज्ञातवन्तः । अतः ते सर्वे सम्भूय गत्वा तं तरुणं क्षमां याचन्तः उक्तवन्तः - ‘इतः परम् अस्मदीयाः बालाः भवतः कक्ष्यां प्रति नियततया आगमिष्यन्ति । ते भवता एव पाठनीयाः’ इति । सः तरुणः प्रवृत्तस्य विषये खेदम् अप्राप्य बालानां पाठनं सहर्षम् अङ्गीकृतवान् ।

शङ्कून् पाठयन् पाठनव्रतं रक्षितवतः तस्य तरुणस्य नाम ‘शङ्कुकः’ इति एव ख्यातम् अभवत् । साहित्यशास्त्रक्षेत्रे तदीयं नाम प्रसिद्धम् अस्ति ।


