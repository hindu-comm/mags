+++
title = "12 अनुलोमविलोमयुता एतदिनवोत्तरसङ्"

+++
# अनुलोमविलोमयुता एतदिनवोत्तरसङ्ख्या

## 12345678987654321

\[सर्वशास्त्रोपकारकं गणितं मोदप्रदं ज्ञानवर्धकम् आश्चर्यजनकं च । गूढान् सिद्धान्तान् बोधयितुं यथा तथा साश्चर्यं मनोरञ्जनं कर्तुम् अपि क्षमस्य भारतीयगणितस्य श्लोकबद्धं किञ्चन वैशिष्ट्यम् आविष्करोति अयं लेखः ।\]

संस्कृतवाङ्मये नैके ग्रन्थाः विभिन्नेषु शास्त्रेषु विराजन्ते । सूत्र-भाष्य-वृत्ति-कारिकादि-व्याकरणग्रन्थाः, छन्दःप्रस्तरप्रस्तारकाः, न्याय-योग-वेदान्तादिवेदकाः, ज्योतिषप्रकाशकाः, सङ्गीत-शिल्प-नृत्यादि-कलाभिव्यक्तकाः, अर्थशास्त्रादिशासनग्रन्थाः इत्यादिभिः युक्तः अयं बहुशाखावान् संस्कृतवाङ्मयवृक्षः । परन्तु अस्य वृक्षस्य किं मूलम् ? यत् सर्वशास्त्राधारभूतं, यच्च सर्वशास्त्रव्याप्तम्, यदन्तरा अन्येषां प्रतिपादनं दुष्करं, तत् मूलम् उच्यते । तदस्ति गणितम् । तत् न केवलम् एषां, परन्तु सर्वेषां शास्त्राणां मूलभूतम् इत्यत्र न संशयः । तर्हि गणितशास्त्रे भारतीयानां योगदानं कथंभूतम् इति दिङ्मात्रं प्रदर्श्यते अत्र ।

गणितशास्त्रे विशिष्य भारतीयानाम् अगण्यगुणयुक्तम् अव्यवकलितं भजनार्हं विविधविद्वद्वर्गघनमतिभरितं योगदानम् आसीत् एव इति सर्वेषाम् आधुनिकगणितेतिहासकाराणां मुक्तकण्ठवचनम् । भारतीयाः गणितक्षेत्रस्य महत् प्राधान्यं प्रदत्तवन्तः । तस्य माहात्म्यं विवृण्वानः नवमशताब्दीयः कर्णाटकीयजैनगणितकारः महावीराचार्यः (850 सा.श.) स्वस्य ग्रन्थे आदौ विशदयति -

लौकिके वैदिके वापि तथा सामायिकेऽपि यः ।

व्यापारस्तत्र सर्वत्र सङ्ख्यानमुपयुज्यते ॥ - (गणितसारसङ्ग्रहः, 1.2.9)

छन्दोलङ्कारकाव्येषु तर्कव्याकरणादिषु ।

कलागुणेषु सर्वेषु प्रस्तुतं गणितं परम् ॥ - (गणितसारसङ्ग्रहः, 1.2.90)

पुनः सूपशास्त्रे, ग्रहगतौ, द्वीपसागरशैलानां परिधिपरिक्षेपे इत्येवं दीर्घावलियुक्तां गणितविभूतिं विलिखन् अन्ततः सः कथयति -

बहुभिर्विप्रलापैः किं त्रैलोक्ये सचराचरे ।

यत्किञ्चित् वस्तु तत्सर्वं गणितेन विना न हि ॥

   - (गणितसारसङ्ग्रहः, 1.1.16)

यद्यद्वस्तुजातं तत्सर्वं गणितेन विना न हि इति गम्भीरया गिरा गणितस्य प्राधान्यं द्रढयति असौ गणितकारः । अस्मिन् गणितसारसङ्ग्रहे सः उत्कृष्टान् गणितविषयान् कवितारसेन सरसेन वर्णनेन बोधयति, येन छात्राणां गणिते अभिरुचिः उत्पद्येत । रमणीयानि वर्णनानि, बुद्धिपरीक्षकाणि गणितप्रमेयानि इत्यादिभिः बहुधा शिष्यशिक्षायां सहकरोति अयं गणितग्रन्थः ।

गुणनाध्याये गुणनस्य सूत्रेण सह (Algorithm) तत्सम्बद्धानि आश्चर्यकराणि उदाहरणानि दत्त्वा तद्विषये अभ्यासं कारयति सः एवम् -

गिरिगुणदिविगिरिगुणदिविगिरिगुणनिकरं

तथैव गुणगुणितम् ।

पुनरेवं गुणगुणितम् एकादिनवोत्तरं विद्धि ॥

- गणितसारसङ्ग्रहः 2.14

अनभिज्ञातचक्षुषे तु अयं किमपि पर्वतस्य, आकाशस्य वा गुणविषयं वर्णयति इव भाति । न तथा । भारतीयगणिते विशिष्टाः सङ्ख्यानिर्देशक्रमाः वर्तन्ते, तेषु भूतसङ्ख्याक्रमेण विरचितम् इदं पद्यम् ।

सप्त पर्वताः शास्त्रे प्रसिद्धाः इत्यनेन गिरिः इत्यस्य 7 इति अर्थः । गुणाः त्रयः ख्याताः इत्यतः गुणः इति पदं इति त्रित्वं (3) सूचयति । आकाशः शून्यसूचकः । तस्मात् आकाशपर्यायः दिविशब्दः ‘0’ बोधयति । अतः ‘गिरिगुणदिविगिरिगुणदिविगिरिगुणनिकरः’ इत्यस्य 73073073 इति लभ्यते । अपि च ‘अङ्कानां वामतो गतिः’ इति सूत्रेण 37037037 इति गुण्यः सिद्ध्यति । ‘गुण’गुणितम् इत्यनेन इयं सङ्ख्या 3 इत्यनया गुणनीया इति सूच्यते ।

37037037 x 3 = 111111111 इति आश्चर्यजनकम् सङ्ख्याचित्रम् रंरम्यते ।

पुनः एवमेव एकादिनवोत्तरैः अन्यगुणकैः गुणिते तन्नाम 2,3 इत्यादिभिः गुणिते, अत्यद्भुता अविचिन्त्या काचन चमत्कृतिजज्ञनका आकृतिसमता (impeccable symmetry) गुणनफले लभ्यते ।

37037037 x 1 = 37037037

37037037 x 2 = 74074074

37037037 x 3 = 111111111

37037037 x 4 = 148148148

37037037 x 5 = 185185815

37037037 x 6 = 222222222

37037037 x 7 = 259259259

37037037 x 8 = 296296296

37037037 x 9 = 333333333

‘पुनरेवंगुणगुणितम्’ इत्यावृत्त्य प्रश्ने दत्तं 3703 7037 x 3 = ‘111111111’ इति सङ्ख्यां 1,2,3 इति एकादिनवोत्तरैः गुणकैः गुणिते - 111111111, 22222222, 33333 3333...,999999999 इत्यादिभिः युक्ता अन्या काचन विलक्षणा गुणनमाला एव लभ्यते यां कविः ‘राजकण्ठिकाभरणम्’ इति ग्रन्थेऽस्मिन् ग्रथ्नाति ।

‘पुनः एवंगुणगुणितम्’ इति आवृत्त्य प्रश्ने दत्तं 37037037 च् 3 = 111111111 गिरिगुण-दिविगिरिगुणदिविगिरिगुणनिकरम् (111111111) एवंगुणेन पुनः तेनैव गुणकेन (111111111) गुणिते - 111111111 x 111111111 = 12345678987654321

इति अतिविस्मयकरः कश्चन अनुलोम-प्रतिलोम-एकादि-नवोत्तरसङ्ख्याक्रमः दरीदृश्यते । गणितविशारदतायुक्तं, कविताचमत्कृतियुतम् इदं पद्यं नूनं निदर्शयति भारतीयानां लीलास्पदं गाणितिकनैपुण्यम् ।

दैनन्दिनोपयोगिनि सामान्यपरिकर्मणि गुणने अपि एतादृशीं पराकाष्ठां प्राप्य अस्माकं भारतीयगणितज्ञवृन्देन नूनं लोकप्रशंसापात्रता सम्पादिता । एतादृशग्रन्थानाम् ईषदवलोकनेन एव भारतीयविज्ञानतरणिः गिरेः दिवि बहुगुणसूर्यः इव स्वैरम् उदेति ।


