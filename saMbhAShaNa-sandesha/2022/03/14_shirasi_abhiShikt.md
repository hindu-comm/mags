+++
title = "14 शिरसि अभिषिक्तं शीतलम्, पादे अ"

+++
# शिरसि अभिषिक्तं शीतलम्, पादे अभिषिक्तम् उष्णम्

![](magazine_images/img-1658390626HotWater.jpg)मन्दिरेषु अभिषेकः सर्वत्र क्रियते । शैत्यकाले क्वचित् उष्णजलेन अपि अभिषेकः भवति । अभिषेकानन्तरं तज्जलं तीर्थत्वेन वितीर्यते श्रद्धया । शीतेन जलेन कृतस्य अभिषेकस्य तीर्थं शीतलम्, उष्णेन कृतस्य तु उष्णम् इति पुनः कथनीयं न स्यात् खलु ? एतस्य अपि अपवादः अस्ति ।

कर्णाटके रायचूरुजनपदे देवदुर्गमण्डले गब्बूरुनामके ग्रामे अस्ति किञ्चन लक्ष्मीवेङ्कटेश्वरमन्दिरम् । कल्याणचालुक्येन एतत् निर्मितम् इति श्रूयते । मुख्यविग्रहेण सह आञ्जनेयः, लक्ष्मीनारायणः, महारुद्रः चापि विराजन्ते अस्मिन् मन्दिरे । अस्मिन् मन्दिरे लक्ष्मीवेङ्कटेश्वरविग्रहस्य अभिषेके अस्ति किञ्चन वैशिष्ट्यम् । उष्णजलेन विग्रहस्य शिरसि अभिषेके कृते तज्जलं यावत् पादौ प्राप्नुयात् तावता शीतलं भवति पूर्णतः । अभिषिक्तौ पादौ अपि शीतलौ एव तिष्ठतः । तस्य तीर्थस्य अपि स्पर्शः सामान्यशीतलः ।



![](magazine_images/img-16583906662QVBd3THVM8wGOCa.jpg)किन्तु यदा पादयोः अभिषेकः उष्णजलेन क्रियेत तदा तज्जलं तिष्ठति उष्णमेव । तस्य जलस्य स्पर्शः अपि न शक्यः इति दर्शयति तत्सम्बद्धं दृश्यचित्रम् (httpsः//youtu.be/ohDac13EcxA)। एकस्मिन् एव विग्रहे कथम् एषः भेदः इति तु अधुनापि रहस्यायते ।

एकेन एव पाषाणेन निर्मितस्य अस्य विग्रहस्य शिरसि पादयोः च ईदृशः विलक्षणभेदः प्रत्यक्षद्रष्टॄन् आश्चर्यान्वितान् करोति, किं पुनः लेखस्य अस्य पठीतॄन् ?

मन्दिराणि ज्ञानकेन्द्राणि, शक्तिकेन्द्राणि, शिक्षणकेन्द्राणि च इति तु प्रसिद्धम् । तथैव भारते विद्यमानानि बहूनि मन्दिराणि ‘विज्ञानकेन्द्राणि’ अपि इति कथनं न भवेत् अतिशयोक्त्यै ।


