+++
title = "08 18. रहस्योद्घाटनम्"

+++
# 18. रहस्योद्घाटनम्

![](magazine_images/img-1658386759Dharavahini.jpg)

गते मासे..\[आरक्षकालयतः आकस्मिकतया दूरवाणीं प्राप्य तत्र गतवन्तौ विजयम्माराववर्यौ कारागारे रुदन्तं सूर्यं दृष्ट्वा अधीरौ जातौ । धनप्राप्तये सूर्येण कृतं हननं राववर्यं कठोरम् अकरोत् । आदौ बालापराधित्वेन, अनन्तरं कारागारवासित्वेन च अष्टौ वर्षाणि सूर्येण यापनीयानि अभवन् । एतेषु वर्षेषु, दण्डनसमाप्तेः अनन्तरं वापि पितरौ द्रष्टुं न आगतवन्तौ यत् तत् सूर्यस्य मनसि पित्रोः विषये महान्तं कोपम् अजनयत् । ‘प्रभाकररावः मम पिता एव न इत्यतः आ बाल्यात् मद्विषये सः कठोरतया आचरितवान् । तेनैव कारणेन अहम् अस्मिन् दुर्मार्गे अस्मि’ इति निश्चितवान् सूर्यः ।\] तदनन्तरम्…..

सूर्यस्य विमनस्कता अपूर्वया ज्ञाता आसीत् एव । वर्णलेपनकारणतः गृहं सुशोभते स्म विशेषतः । ततः मनसि नवोल्लासः परिस्फुरति स्म । अनन्तरदिने प्रचलिष्यमाणायाः सत्यनारायणपूजायाः सन्नाहः मनसः उल्लासस्य वर्धकः एव आसीत् ।

सूर्यः प्रकोष्ठात् बहिः न आगतः एव । तस्य नेत्रयोः पुरतः पुस्तकराशौ प्राप्तानि भावचित्राणि एव नृत्यन्ति स्म । ततः शान्ते तदीये मनस्सागरे उत्पन्नाः प्रक्षोभतरङ्गाः बहुधा आघातं कुर्वन्तः आसन् । उपशान्तः व्रणः कण्डूयनकारणतः पीडाजनकः जातः आसीत् ।

‘‘सूर्यः किमर्थं प्रकोष्ठात् बहिः न आयाति ? कुतूहलजनकं किमपि कथापुस्तकं हस्तगतं जातम् इति भाति । अपूर्वे ! तम् आह्वय तावत् । श्वस्तनपूजार्थं वस्तूनि आनेतव्यानि सन्ति’’ इति प्रभाकररावः यदा अवदत् तदा अपूर्वा क्रियमाणं कार्यं तत्रैव परित्यज्य सूर्यस्य प्रकोष्ठम् उपसर्प्य अन्तः दृष्टि प्रसारितवती । सूर्यः तु भित्तिम् आलम्ब्य उपविश्य गभीरचिन्तायां मग्नः आसीत् ।

‘‘राववर्यः भवन्तम् आह्वयति । श्वस्तनपूजायै कानिचन वस्तूनि आनेतव्यानि सन्ति इति तेन उक्तम्’’ - अपूर्वा अवदत् ।

‘‘नाहं गच्छामि क्वापि । मम शान्तेः भङ्गं मा करोतु कोऽपि’’ इति अत्युच्चस्वरेण क्रोधमिश्रिततया अवदत् सूर्यः ।

तत् श्रुत्वा भीता अपूर्वा तत्र स्थातुम् अशक्नुवती विजयम्मायाः समीपं गतवती । सूर्यस्य क्रोधमिश्रितः उच्चस्वरः प्रभाकररावेण विजयम्मया च श्रुतः आसीत् एव ।

‘‘ह्यः तु महता सन्तोषेण व्यवहृतं तेन । वर्णलेपनकार्यं स्वयं तेनैव कारितम् अपि । इदानीं किं जातम् अस्य ?’’ इति स्वगतं वदन्ती विजयम्मा पत्युः मुखं दृष्टवती । तत्रापि प्रश्नार्थकः अनवगतिभावः एव लक्षितः तया ।

\* \* \*

सूर्यः किमर्थं पुनः मनसः क्षोभं प्राप्तवान् इति अजानती अपूर्वा चिन्ताक्रान्ता जाता । विजयम्मा पुत्रस्य सान्त्वनाय गन्तुं यदा उद्यता तदा अपूर्वा अवदत् - ‘‘इदानीं तस्य मनः स्वस्थं नास्ति । अतः किमपि कथयितुं क्रियमाणः प्रयासः तदीयं क्षोभं वर्धयेत् अपि । प्रातःकालाभ्यन्तरे सः स्वस्थमनस्कः भवितुम् अर्हति । अतः प्रातःकालपर्यन्तं प्रतीक्षणं वरम्’’ इति ।

एतत् युक्तं मन्यमाना विजयम्मा स्वप्रयत्नात् विरता अभवत् । अपूर्वा एव प्रभाकररावेण सह विपणिं गत्वा पूजार्थम् अपेक्षितानि वस्तूनि आनीतवती ।

अनन्तरदिने यावत् पुरोहितः उपस्थितः तावता बहिः गन्तुम् उद्यतः आसीत् सूर्यः ।

‘‘क्व गम्यते सूर्य ! अद्य गृहे पूजा अस्ति इति स्मरसि ननु ?’’ इति अवदत् प्रभाकररावः । तदा सूर्यः तम् उग्रदृष्ट्या पश्यन् - ‘‘यत्र इच्छा तत्र गच्छामि अहम् । मां प्रष्टुम् अर्हः कः भवान् ?’’ इति क्रोधेन अपृच्छत् ।

अप्रतीक्षितम् एतादृशं प्रतिस्पन्दं दृष्ट्वा तदीयम् औद्धत्यपूर्णं व्यवहारम् अनुध्याय प्रभाकररावः आश्चर्येण स्तब्धः अभवत् । सः दिग्भ्रान्तिम् अनुभवन् पत्न्याः मुखम् अपश्यत् । तदा विजयम्मा असन्तोषेण सूर्यम् अवदत् - ‘‘वत्स ! किम् अनुचितम् उक्तं तेन ? किमर्थम् एवं धार्ष्ट्यम् आचरसि ? न एतत् उचितम्’’ इति ।

‘‘मम प्रश्नः इदानीम् अपि सः एव - मां प्रष्टुम् अर्हः कः अयम् इति । मम अस्य च कः सम्बन्धः ? उच्यताम् ।’’

‘‘किमेतं विलक्षणं प्रश्नं पृच्छसि वत्स ! एषः तव पिता । किं जातं तव अद्य ? किमर्थम् एवम् आचरसि ?’’ - सातङ्कम् अपृच्छत् विजयम्मा ।

‘‘किमपि न जातं मम । अहं सम्यक् एव अस्मि । सत्यं ज्ञातम् अस्ति मया । वस्तुस्थितिगोपनात् न किमपि प्रयोजनम् ।’’

‘सूर्यः यत् वदति तस्य तात्पर्यं किम् ?’ इति विजयम्मया अवगतम् । सा अनुनयपूर्वकं सूर्यम् अवदत् - ‘‘वत्स ! सर्वं वदिष्यामि विस्तरेण । किन्तु नायं तदर्थम् उचितः समयः । मम कथनं शृणु । भवदर्थम् अद्य गृहे पूजा क्रियमाणा अस्ति । इदानीं क्वापि मा गच्छ । तद्दिने ये त्वद्विषये किमपि किमपि अवदन् ते सर्वे पश्येयुः - त्वया प्राप्तां सुस्थितिम् । पूजाकर्तृत्वेन त्वमेव उपविशेत् इति मम अपेक्षा...’’

‘‘न इच्छामि अहं कामपि पूजाम् । त्वं, तव अयं पतिश्च उपविश्य पूजां कर्तुम् अर्हथः । नाहं तिष्ठामि अत्र’’ इति उक्त्वा सूर्यः बहिर्गमनाय द्वारसमीपं यदा गतः तदा पूर्वापरम् अजानती अपूर्वा दिग्भ्रान्तिं प्राप्तवती । तम् अनुनेतुं सा यावत् गता तावता सूर्यः प्राकारद्वारम् उद्घाट्य बहिः गतवान् आसीत् ।

निराशतया मन्दं पदानि स्थापयन्ती अपूर्वा प्रत्यागता । तावता विजयम्मा प्रभाकररावः च विच्छायमुखतया स्थितवन्तौ आस्ताम् । आगतः पुरोहितः किं करणीयम् इति अजानन् अपृच्छत् - ‘‘आर्ये ! पूजा करणीया उत न ?’’

‘‘पूजा प्रवर्तताम् । पूजाकर्तृत्वेन उपवेशने नाहं शक्नुयाम् । मम चित्तस्वास्थ्यं सम्यक् नास्ति । भवान् एव सर्वं निर्वर्तयतु’’ इति पुरोहितम् अवदत् प्रभाकररावः ।

अपूर्वा तम् उपसर्प्य अपृच्छत् - ‘‘आर्य ! किं प्रवृत्तम् ? किमर्थम् एवम् अस्ति भवान् ?’’

‘‘किं वदामि अपूर्वे ! अस्माकं ललाटरेखा एव सम्यक् नास्ति । सूर्यः सुमार्गम् आगतः इति यावत् निश्चिन्तता प्राप्ता तावता एषा नूतना समस्या उद्भूता । स तु कोपेन निर्गतः । यदि सः प्रत्यागच्छेत् तर्हि शान्ततया उपविश्य सर्वं ज्ञापयितुम् अशक्ष्याम’’ इति विषादेन अवदत् प्रभाकररावः ।

सः ज्ञापयितुम् इष्टः अंशः कः इति प्रष्टव्यम् इति सकृत् अचिन्तयत् अपूर्वा । किन्तु अनन्तरक्षणे सा अचिन्तयत् - मया स्वयम् अग्रेसरत्वम् ऊढ्वा न प्रष्टव्यम् इति । तावता पुरोहितः साहाय्यार्थं ताम् आह्वयत् । विजयम्मा सा च पूजास्थलं गतवत्यौ । चिन्ताक्रान्तस्य प्रभाकररावस्य ललाटे चिन्तारेखाः स्फुटतया दृश्यन्ते स्म ।

पुरोहितः देवप्रकोष्ठे कदलीपर्णस्य उपरि गोधूमधान्यं प्रसार्य, कलशं संस्थाप्य, कलशं जलेन प्रपूर्य, तदुपरि रजतमयं सत्यनारायणमुखं संस्थाप्य प्राणप्रतिष्ठाम् अकरोत् । लघ्वाकारकं कदलीसस्यद्वयम् उभयपार्श्वे संस्थाप्य देवः पुष्पैः यदा अलङ्कृतः तदा देवपूजाप्रकोष्ठस्य शोभा विशेषतः प्रवृद्धा । किन्तु बहिः उपविष्टवतः प्रभाकररावस्य मुखं सर्वथा निस्तेजस्कं जातम् आसीत् । सूर्येण यः प्रश्नः उत्थापितः ततः पञ्चविंशतेः वर्षेभ्यः पूर्वं प्रवृत्ता, प्रयत्नेन गोपिता घटना प्रकाश्यमानतां गन्तुं सज्जा आसीत् ।

‘‘सः सर्वं ज्ञातवान् इति भाव्यते किं भवता ?’’ इति अपृच्छत् विजयम्मा । द्वित्रवारं ततोऽधिकवारं वा तया अयमेव प्रश्नः पृष्टः स्यात् ।

‘‘तस्य प्रश्नक्रमः तादृशः एव आसीत् । मम तस्य च कोऽपि सम्बन्धः एव नास्ति इति चिन्तयति सः । मम हृदयं भित्त्वा सत्यं बहिः आनेतुम् उद्यतस्य इव आसीत् तस्य दृष्टिः ध्वनिश्च’’ इति निस्सत्त्वध्वनिना अवदत् प्रभाकररावः ।

‘‘कथं ज्ञातं स्यात् तेन ?’’ इति स्वगतम् उक्त्वा कस्यचित् अंशस्य स्फुरणं प्राप्य विजयम्मा सूर्यस्य प्रकोष्ठं गतवती वेगेन । प्रभाकररावः ताम् अन्वसरत् । अपूर्वा दूरे उपविश्य एतत्सर्वं लक्षितवती एव ।

सूर्यस्य शय्यायाम् उपधानस्य अधः यदा अन्वेषणं कृतं तदा श्वेतकृष्णमयानि भावचित्राणि प्राप्तानि । तेषां दर्शनात् विजयम्मायाः मुखं रक्तहीनं जातम् । अप्रयत्नेन एव तस्याः मुखात् वचनं निर्गतम् - ‘‘सर्वं ज्ञातम् अस्ति सूर्येण ।...’’

उभयोः अपि मुखं निस्तेजस्कं जातम् आसीत् ।

‘‘एतत् सत्यं तेन न ज्ञायेत इति धिया एतावन्ति वर्षाणि मया सर्वं गोपितम् आसीत् । ह्यः स्वच्छतासमये तेन एतानि भावचित्राणि प्राप्तानि इति मन्ये । इदानीं किं करवाव ?’’ - सातङ्कम् अपृच्छत् विजयम्मा ।

‘‘एतत् सत्यं कदाचित् वा तेन ज्ञातव्यम् आसीत् एव । यदा मया तव पाणिः गृहीतः तदा सूर्यः आसीत् द्विवर्षीयः । निरञ्जनः यदा त्वां परित्यज्य गतः तदा सः एकवर्षीयः आसीत् । मम परिणयावसरे त्वया प्रतिज्ञा कारिता आसीत् - ‘निरञ्जनः पिता इति तेन न ज्ञायेत । स्वपुत्रत्वेन एव सः द्रष्टव्यः भवता’ इति । सूर्यः मम प्रीतितः वञ्चितः न भवेत् इति उद्देशेन एव अन्यत् अपत्यं यथा न जायेत तथा जागरूकता ऊढा मया । किन्तु सूर्यः अस्मदनुगुणपुत्रत्वेन न प्रवृद्धः इति विषादः बाधते माम् अद्यापि । बहिः यस्य सत्यनारायणदेवस्य पूजा प्रचलति तस्य नाम्ना अहं शपे - औरसे पुत्रे इव पूर्णा प्रीतिः तस्मिन् निहिता आसीत् मया ।....’’

‘‘किं तदहं न जानामि ? सुवर्णस्य गुणवत्तायामेव न्यूनतायां किं सुवर्णकारस्य निन्दनेन ? यद्यत् कर्तुं शक्येत तत्सर्वं कृतम् एव । उपादानकारणे एव सारहीने, ततः निर्मितं वस्तु कथं गुणवत्तोपेतं स्यात् ? सः प्रत्यागच्छतु नाम । उपवेश्य शान्त्या तं बोधयाम । हठात् ज्ञातं सत्यम् आत्मसात्कर्तुं कष्टम् अनुभवन् सः एवम् आक्रोशं प्रदर्शयति’’ इति अवदत् विजयम्मा ।

विजयम्मायां यत् धैर्यम् आसीत् तत् न आसीत् प्रभाकररावे । सः असहायकतां दर्शयन् अवदत् - ‘‘सः यदि मां पितरं न अङ्गीकुर्यात्, यदि सः मयि अन्यथाभावं वहेत् तर्हि अहम् आत्मसमर्थनं कथं कुर्याम् ? सः मयि द्वेषं यदि अनुवर्तयेत् तर्हि मया किं क्रियेत ?...’’

‘‘तथा किमपि न भविष्यति । अलम् अधिकचिन्तया । सः भगवान् एव अस्मान् रक्षिष्यति । पुरोहितः कथाश्रवणम् आरब्धवान् दृश्यते । गच्छाव तावत्’’ इति उक्त्वा विजयम्मा प्रकोष्ठद्वारसमीपम् आगता तावता तौ आह्वातुम् आगता अपूर्वा तत्र दृष्टा । एतया सर्वं श्रुतम् अस्ति इति जानन्तौ तौ परस्परं मुखं दृष्टवन्तौ ।

‘‘अपूर्वा न अन्या । अस्य गृहस्य सदस्या एव सा । अतः तया ज्ञातं चेत् न कापि समस्या’’ इति उक्त्वा प्रभाकररावः ताम् अतिक्रम्य बहिः अगच्छत् । विजयम्मा तस्याः करौ गृहीत्वा बहिः अनयत् । तावता प्रतिवेशिनाम् आगमनम् आरब्धम् इत्यतः अपूर्वा विजयम्मया सह किमपि सम्भाषणं कर्तुं न शक्तवती । आगतेभ्यः जम्बीरपानकदाने सा आत्मानं योजितवती । पुरोहितेन सत्यनारायणकथापठनम् आरब्धम् । प्रभाकररावस्य विजयम्मायाः अपूर्वायाः च मनः गृहे प्रवृत्तस्य अप्रियप्रसङ्गस्य कारणतः नितराम् अशान्तम् आसीत् इत्यतः ते कथाश्रवणमानसिकतायां न आसन् ।

‘सूर्यः क्व गतः इति न ज्ञायते । गृहं प्रति आगच्छेत् उत न इति तु न स्पष्टम् । प्रत्यागतः अपि सः महान्तं कोलाहलं तु जनयेत् एव ।...’ इत्येवं चिन्तयन्त्याः विजयम्मायाः मनसः चिन्ता क्षणे क्षणे वर्धते स्म । तथापि आगतानां पुरतः कृत्रिमः हासः प्रदर्शितः तया अनन्यगतिकतया ।

प्रभाकररावः सूर्यस्य जन्मदाता न, अपि तु पोषकः इत्ययम् अंशः सर्वथा न ज्ञातः एव आसीत् अपूर्वया । सूर्यविषये प्रभाकररावस्य प्रीत्यभिमानादयः अकृत्रिमाः एव लक्षिताः आसन् तया । ‘यदा सूर्यः गृहं प्रत्यागतः तदा गृहस्य गौरवनाशकत्वेन तस्मिन् असन्तोषः तु आसीत् तस्य । किन्तु हृदयाघातानन्तरं तु पूर्णेन मनसा सः स्वागतीकृतः आसीत् तेन । पूर्वतनं रागद्वेषादिकं विस्मृत्य डा.मुरलीधरवर्यस्य मार्गदर्शनानुगुणं यदा सूर्येण सुस्थितिः प्राप्ता तदा महान् सन्तोषः प्राप्तः आसीत् तेन । यदा तदीयाभ्यां नेत्राभ्याम् आनन्दाश्रूणि निर्गतानि तदा अपूर्वया चिन्तितं यत् वार्धके स्थितेन प्रभाकररावेण आधारत्वेन पुत्रः प्राप्तः इति । तदीये पुत्रवात्सल्ये लेशतः अपि कृत्रिमता न दृश्यते स्म । यदा सूर्येण दोषः कृतः स्यात् तदा काठिन्यं दर्शितं स्यात् चेदपि तच्च काठिन्यम् अल्पे एव काले विलुप्तं सत् मार्दवं जागरयति स्म । मम विषये पत्नीविषये च प्रभाकररावस्य अयमेव व्यवहारः । एतादृशे तस्मिन् सूर्यः दोषं पश्यति यत् तत् तु राववर्येण दर्शितस्य ममतायाः वात्सल्यस्य च अपमाननाय एव ।..’

‘एषा स्थितिः मा अनुवर्तताम्’ इति सम्प्रार्थ्य भगवन्तं नमस्कृतवती सा । नैवेद्यनीराजनादयः समाप्ताः चेदपि सूर्यः तु न प्रत्यागतः एव ।

‘‘भवत्याः पुत्रः सूर्यः क्व ? सः न दृश्यते एव ननु अत्र !’’ इति आगताः यदा अपृच्छन् तदा विजयम्मया न ज्ञातं - किम् उत्तरं वक्तव्यम् इति । ‘‘कार्यनिमित्तं बहिः गतः अस्ति सः अचिरात् एव प्रत्यागच्छेत्’’ इति किमपि उक्त्वा कथमपि प्रसङ्गः निरूढः तया ।

भोजनव्यवस्था तु बाह्यजनेभ्यः अर्पिता आसीत् । ते समये आगत्य परिवेषणादिकं यथायोग्यं निरूढवन्तः । आगताः सर्वे भोजनं समाप्य ताम्बूलं स्वीकृत्य सन्तोषेण निर्गताः । सर्वेषां निर्गमनस्य अनन्तरं स्वच्छतां समाप्य दम्पतिभ्यां भोजनं परिवेष्य स्वयं भोजनं कृतम् अपूर्वया । तावता अपि सूर्यः तु न आगतः एव ।

अन्धकारप्रसारकाले डा.आदर्शः मात्रा विद्यया सह आगतः । ‘‘मध्याह्ने आगन्तुं न शक्तम् । चिकित्सालये कार्याधिक्यम् आसीत्’’ इति अवदत् सः ।

‘‘अलं विलम्बप्रस्तावेन । आगम्यताम्’’ इति वदन्ती स्वागतीकृतवती विजयम्मा । प्रभाकररावस्य विजयम्मायाः वा मुखे पूजानिमित्तकः सन्तोषः उत्साहः वा न दृश्यते स्म, प्रत्युतः आतङ्कः परिलक्ष्यते स्म । अतः विद्या पृष्टवती - ‘‘किमर्थं भवन्तौ दम्पती म्लानमुखतां वहतः ? का समस्या ?’’ इति । आदर्शः अपि प्रश्नार्थकदृष्ट्या तयोः मुखम् अपश्यत् ।

तदा विजयम्मा अवदत् - ‘‘भवती जानाति एव ननु सूर्यस्य विषये । अद्य गृहस्वच्छतासमये सङ्ग्रहप्रकोष्ठे तेन प्राचीनानि भावचित्राणि दृष्टानि । ततः तेन ज्ञातः अस्ति - स्वस्य जन्मदाता कः इति । अतः कोपेन गृहात् निर्गतः सः इदानीमपि न प्रत्यागतः ।’’

‘‘भवन्तः तस्मात् विषयं गोपितवन्तः यत् तदेव दोषाय । वस्तुस्थितिः तेन कदाचित् ज्ञायेत एव ननु ?’’ इति अवदत् विद्या ।

‘‘स तु तदा अल्पवयस्कः आसीत् । अवगमनसामर्थ्यं न भवति इत्यतः तदा न उक्तम् । अग्रे तस्य कथा अन्या एव जाता । अतः वस्तुस्थितिं ज्ञापयितुम् अवसरः एव न लब्धः’’ इति अवदत् विजयम्मा ।

विद्या डा.आदर्शः च भोजनार्थम् उपविष्टवन्तौ । अपूर्वा एव परिवेषणकार्यम् अकरोत् । शान्ततया गृहकार्याणि निर्वहन्तीम् अपूर्वां दृष्ट्वा विद्या - ‘‘एषा अस्ति इत्यतः भवत्या दृढाधारः प्राप्तः इव । एवं ननु ?’’ इति अवदत् प्रशंसाध्वनिना ।

‘‘आं विद्ये ! यदि एषा अपूर्वा न अभविष्यत् तर्हि अस्माकं स्थितिः नितरां शोचनीया एव स्यात् । एतस्याः उपान्त्यवर्षीया परीक्षा आसन्नप्राया । इतः वर्षानन्तरम् अस्याः अध्ययनं समाप्तं भविष्यति । ततः इयम् उद्योगं प्राप्य अन्यत्र गच्छेत्’’ इति अवदत् विजयम्मा । एतदवसरे डा. आदर्शस्य दृष्टिः अपूर्वायाम् एव निहिता अस्ति इत्येतत् लक्षितं विद्यया ।

विजयम्मा विद्या च उत्थाय सम्भाषणाय ततः यदा निर्गते तदा डा.आदर्शः अवदत् - ‘‘मया पूर्वम् उक्तम् आसीत् ननु - भवत्या अज्ञातं सत्यं किञ्चन मया ज्ञायते इति ? तत् सत्यं किम् इति भवत्या अवगतं ननु इदानीम् ?’’

अपूर्वा अङ्गीकारपूर्वकं शिरः चालयित्वा अवदत् - ‘‘तत् ज्ञात्वा एव कोपं प्राप्य इतः निर्गतम् अस्ति सूर्येण । अद्यत्वे तस्य मनःस्थितौ परिष्कारः जायमानः आसीत् । तदीये व्यवहारे उत्साहः दृश्यमानः आसीत् । इदानीं तु जन्मरहस्यं ज्ञात्वा पूर्वतनीं स्थितिमेव प्राप्तवान् अस्ति सः । कमपि आघातकरं विषयं ग्रहीतुं योग्या मनःस्थितिः नास्ति तस्य । विषयश्रवणात् झटिति एव उद्विग्नः भवति सः । पुनरपि डा.मुरलीधरवर्यस्य समीपं सः नेतव्यः भवेत् इति मन्ये ।...’’

सूर्यस्य विषये अपूर्वा याम् आस्थां दर्शयति सा सहजया मानवीयदृष्ट्या इति अवगच्छतः अपि डा. आदर्शस्य मनसः कोणे असूया अङ्कुरिता आसीत् एव । अतः विषयान्तरं प्रस्तोतुम् इच्छन् सः अवदत् - ‘‘भवती परीक्षासन्नाहम् अपि कुर्वती अस्ति, उत सूर्यविषयकचिन्तनाय एव अधिकं कालं यापयति ?’’ इति ।

तदीयस्य अन्तरङ्गस्य प्रतिफलनं वचनेषु अपि लक्षितम् एव अपूर्वया । अतः सा अवदत् - ‘‘मदीयम् उत्तरदायित्वं किम् इति अहं सम्यक् एव जानामि आदर्शवर्य ! अतः अध्ययनं मम प्राथम्यस्य विषयः भवति एव सर्वदा । अध्ययनं समाप्य स्वावलम्बिजीवनं करणीयम् अस्ति इति अंशं कदापि न विस्मरामि अहम् ।...’’

‘‘एवं तर्हि परीक्षाविषये अधिकम् अवधानं भवतु । परीक्षायाः अनन्तरं सूर्यस्य विषये अवधातुं शक्यम् । स तु एकैकां समस्याम् उद्भावयन् तिष्ठति । अन्येषाम् अपि स्वकार्यनिर्वहणोत्तरदायित्वं भवति एव ननु । सर्वदा केन वा तद्विषये एव अवधीयेत ? सः लघुशिशुः तु न’’ - असन्तोषमिश्रितेन स्वरेण अवदत् आदर्शः ।

क्षणं विरम्य तेन पृष्टम् - ‘‘परीक्षायाः अनन्तरं किम् ? विरामः भवितुम् अर्हति ननु ?’’

‘‘आम् । मासद्वयात्मकः विरामः भविष्यति । तदवसरे ग्रामं गमिष्यामि’’ इति अपूर्वा यत् अवदत् तत् श्रुतवतः आदर्शस्य मुखं म्लानं जातम् । ‘इदानीम् एव मत्तः दूरे तिष्ठन्त्याः अस्याः मुखदर्शनं पुनः मासद्वयं यावत् न भविष्यति’ इति चिन्तयन् सः व्यथां प्राप्नोत् ।

आदर्शविद्ययोः गमनस्य अनन्तरम् आदर्शेन उक्तानि वचनानि पुनः स्मृतानि अपूर्वया । आदर्शः अनुरागवान् अस्ति इत्येतत् स्पष्टतया जानाति सा । सूर्यविषये या आस्था प्रदर्श्यते सा तस्मै न रोचते इत्यपि तया ज्ञायते । ‘आवयोः नैकट्यं वर्धेत इति आतङ्कः स्यात् तस्य । किन्तु मया तु सूर्ये अनुकम्पामात्रं दर्श्यते । मानसिकतया झर्झरितः सः अन्येषाम् आलम्बनं प्रोत्साहं च इच्छति । तावदेव मया क्रियमाणम् अस्ति । येन गृहेण मह्यम् आश्रयः दत्तः, विद्याभ्यासाय येन गृहेण व्यवस्था परिकल्यते तस्य गृहस्य पुत्रं पुनः गृहं प्रापयितुम् अहं प्रयतमाना अस्मि । एतत् आदर्शेन किमर्थं न ज्ञायेत ? आदर्शस्य विषये मम मनसि मधुरः भावः कोऽपि नास्ति । तादृशानां भावानां निमित्तं मम हृदये स्थानमेव नास्ति । दारिद्र्येण वेदनामयं जीवनं यापितवत्याः मम पुरतः मार्गचयनविकल्पः एव न आसीत् । यत् प्राप्तं तत् अङ्गीकृत्य अग्रे गन्तव्यम् आसीत् मया । किम् इष्टं, किं च अनिष्टम् इति चिन्तनस्य अवसरः एव न आसीत् । एतादृशे वातावरणे प्रवृद्धायाः मम हृदये मधुरभावस्य निमित्तम् अवसरः कथं भवेत् ?.....’


