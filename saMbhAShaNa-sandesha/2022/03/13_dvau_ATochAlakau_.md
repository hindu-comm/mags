+++
title = "13 द्वौ आटोचालकौ पर्यावरणरक्षकौ"

+++
# द्वौ आटोचालकौ पर्यावरणरक्षकौ

![](magazine_images/img-1658390495shyams-world.jpg)वृत्तिः प्रवृत्तिः इत्येतत् द्वयमपि पृथक् । जीवननिर्वहणार्थं कस्याश्चिदपि वृत्तेः स्वीकारमात्रेण तद्विषयिणी प्रवृत्तिः भवेत् एव इति नास्ति । न च स्वप्रवृत्तेः त्यागः तत्र अनिवार्यः । कमपि उद्देशं मनसि निधाय कोऽपि प्रवृत्तः भवितुम् अर्हति कामपि वृत्तिं कुर्वाणः । अत्र द्वयोः प्रवृत्तिविषये किञ्चित् कथ्यते ।

श्यामकुमार**ः** केरलेषु पालक्काटे तेङ्कुरिस्सिप्रदेशे वसन् कश्चन आटोचालकः । एषः पठने रुचिमान् अस्ति । वृक्षायुर्वेदस्य पठनेन वृक्षाणां विषये तस्य आदरः प्रवृद्धः । गतेभ्यः आ अष्टादशभ्यः वर्षेभ्यः वृक्षारोपणं तद्रक्षणं च कुर्वता तेन 23,000 वृक्षाः आरोपिताः । तेषु 90% वृक्षाः जीवन्तः सन्तः पुष्पिताः फलिताः च । वृक्षाणां समीपे सः जलकूपीः स्थापितवान् । तदीये आटोयाने अपि सर्वदा 10 लीटर्मितं जलं सः आवहति वृक्षेभ्यः दातुम् एव । तस्य पत्नी पुत्रः च अस्मिन् कार्ये तस्य सहायकौ भवतः । श्यामकुमारेण बह्व्यः प्रशस्तयः अपि प्राप्ताः सन्ति एतस्य कार्यस्य गौरवरूपेण ।

वृक्षेषु यथा तथा पक्षिषु अपि प्रीतिमान् एषः तेभ्यः जलव्यवस्थां परिकल्पयति यत् तस्य परिणामेन 400 तापमाने अपि बहवः पक्षिणः एतस्य गृहं परितः सञ्चरन्ति सानन्दम् । तदीये अस्मिन् आन्दोलने शतशः जनाः सम्मिलिताः सन्ति । सर्वैरपि सहस्रशः वृक्षाणां संरक्षणे संवर्धने च श्रद्धा दर्श्यते ।

![](magazine_images/img-1658390518Mahendrakumar,Auto,plants.jpg)महेन्द्रकुमार**ः** देहलीवास्तव्यः जनः । अयम् अपि आटोचालकः एव । देहलीनगरं तु दहति इव ग्रीष्मकाले । तत्र वातावरणे आर्द्रता अपि भवति महता प्रमाणेन । उष्णतायाः प्रभावं न्यूनीकर्तुं, वृक्षारोपणसन्देशं दातुं च महेन्द्रकुमारः त्रिचक्रिकायाः छदौ एव लघु उद्यानं विकसितवान् अस्ति । अस्मिन् उद्याने सन्ति विंशतिप्रकारकाणि सस्यानि । विशिष्टः अयं प्रयत्नः बहूनां प्रेरकः जातः अस्ति ।

‘द्वाविमौ कुमारौ देशे’ वृत्तिप्रवृत्त्योः भेदं कल्पयन्तौ साधितवन्तौ - वृत्तिः प्रवृत्तेः बाधिका न इति । सत्कार्यं कर्तुम् इच्छा चेत् कस्याम् अपि परिस्थितौ तत् कर्तुं शक्यम् एव । अपेक्ष्यते तु काचित् दृष्टिः, कश्चन प्रयत्नः, सातत्यं च । त्रयः अपि एते अंशाः कर्त्रे महान्तं सन्तोषं यथा, तथा अन्येभ्यः प्रेरणाम् अपि निश्चयेन यच्छन्ति । एवं ननु ?


