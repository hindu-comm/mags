+++
title = "09 क्वस्वन्तरूपाणां प्रयोग:"

+++
# क्वस्वन्तरूपाणां प्रयोगः

शिष्यः - श्रीमन् ! क्वसुप्रत्ययान्तरूपप्रयोगविषये मम कश्चन संशयः ।....

आचार्यः - स च प्रत्ययः द्वित्रैः सूत्रैः विधीयते । आदौ क्वसुप्रत्ययान्तरूपाणि श्रावय तावत् ।

शि - निषेदिवान्, अध्यूषिवान्, उपेयिवान्, अनाश्वान्, अधिजग्मिवान्, तस्थिवान्.....

आ - एतेषां क्रमेण प्रकृतिप्रत्ययादिकं यथा -

- निषेदिवान् - नि + षद् (विशरणगत्यवसादनेषु ) + क्वसुः - निषेदिवान्

- अध्यूषिवान् - अधि + वस (निवासे) + क्वसुः - अध्यूषितवान्

(अनयोः (श्रुधातोः च) क्वसुप्रत्ययः ‘भाषायां सदवसश्रुवः’ (7.2.108) इति सूत्रेण ।)

- उपेयिवान् - उप + इण् (गतौ) + क्वसुः - उपेयिवान्

- अनाश्वान् - अश (भोजने) + क्वसुः + नञ्समासः - अनाश्वान्

(‘उपेयिवाननाश्वाननूचानश्च’ (3.2.109) इति सूत्रेण उपेयिवान्, अनाश्वान्, अनूचानः (कानच्प्रत्ययान्तः) च निपात्यन्ते ।)

- जग्मिवान् - अधि + गम् (गतौ) + क्वसुः - अधिजग्मिवान्

(‘विभाषा गमहनविदविशाम्’ (7.2.68) इति सूत्रेण इड् विकल्पेन )

- तस्थिवान् - ष्ठा (गतिनिवृत्तौ) + क्वसुः - तस्थिवान् (‘क्वसुश्च’ (3.2.107) इति सूत्रेण छन्दसि क्वसुः)

शि - एतेषाम् उदाहरणानि उपलभ्यन्ते एव ननु ?

आ - आम् । क्रमेण कविप्रयोगाः यथा -

- निषेदिवान् - ‘निषेदुषीमासनबन्धधीरः’ इति रघुवंशे (2.6) प्रयोगः । ‘निषेदुषी’ इत्येतत् ‘निषेदिवान्’ इत्यस्य स्त्रीलिङ्गरूपम् ।

- अध्यूषिवान् - ‘अध्यूषुषो यामभवन् जनस्य’ (शिशु.3.59)

- उपेयिवान् - ‘उपेयुषः स्वामपि मूर्तिमग्र्याम्’ इति रघुवंशे (6.73) प्रयोगः । ‘उपेयुषः’ इति षष्ठ्यन्तं रूपम् । अत्र ‘उप’ इति अविवक्षितम् । अतः तदभावे अपि ‘ईयिवान् समीयिवान्’ इत्यादीनि रूपाणि सम्भवन्ति एव । ‘मुदा विकासं मुनिमभ्युपेयुषी’ इति शिशुपालवधे (1.24) प्रयोगः । ‘मातामहावासमुपेयिवांसम्’ इति भट्टिकाव्य- प्रयोगः । (3.6)

- अनाश्वान् - ‘धृतजयधृतेरनायुषः’ इति किरातार्जुनीये (12.2) प्रयोगः ।

- अधिजग्मिवान् - ‘श्रेयांसि सर्वाण्यधिजग्मुषस्ते’ इति रघुवंशे (5.34) प्रयोगः । ‘अधिजग्मुषः’ इति षष्ठ्यन्तं रूपम् ।

- तस्थिवान् - ‘तं तस्थिवांसं नगरोपकण्ठे’ इति रघुवंशे (5.61), ‘स पाटलायां गवि तस्थिवांसम्’ इति रघुवंशे, (2.29), ‘विपक्षभावे कथमस्य तस्थुषः’ इति रघुवंशे (3.62) च प्रयोगाः ।

शि - महाकवीनाम् एव प्रयोगाः बहवः सन्ति इत्यतः लोके एतेषां प्रयोगे नास्ति ननु क्लेशः कोऽपि ?

आ - कौमुद्यां तु ‘भूतसामान्ये छन्दसि लिट् । तस्य विधीयमानौ क्वसुकानचावपि छान्दसाविति त्रिमुनिमतम् । कवयस्तु बहुलं प्रयुञ्जते’ इति उक्त्वा तस्थुषः अधिजग्मुषः च प्रयोगः दर्शितः । विषयेऽस्मिन् बालमनोरमा वदति - ‘तेन लोके अपि क्वचित् क्वसोः साधुत्वं सूचितम्’ इति । तत्वबोधिनीकारः वदति - ‘.... भाषायाम् अपि क्वसुकानचौ स्तः इति केषाञ्चित् उत्प्रेक्षा न आदर्तव्या इति हरदत्तमाधवादिग्रन्थे स्पष्टम्’ इति ।

शि - ‘भाषायां सदवसश्रुवः’ इति सूत्रेण विधीयमानः क्वसुः लोके प्रयोक्तुम् अर्हः एव इति भाति, सूत्रे एव ‘भाषायाम्’ इति उक्तत्वात् । ‘उपेयिवाननश्वाननूचानश्च’ इति सूत्रकारकृतात् निपातनात् उपेयिवसादीनाम् अपि लोके प्रयोगः सम्भवति इति भाति ।

आ - कौमुद्यादिषु एतादृशस्य निर्देशस्य अभावे सत्यपि एतादृशे निर्णये अनौचित्यं नास्ति इति भाति ।


