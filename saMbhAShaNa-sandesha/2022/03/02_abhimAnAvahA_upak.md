+++
title = "02 अभिमानावहा: उपक्रमा:"

+++
# **अभिमानावहाः उपक्रमाः**

सर्वे अपि देशाः स्वातन्त्र्यप्राप्तेः अनन्तरं सर्वादौ प्रयतन्ते - स्वदेशस्य व्यवहारेषु ‘स्वत्वम्’ आनेतुम् । सुयोग्यः उपक्रमः अयम् । सर्वेषु अपि अंशेषु स्वत्वं यदि प्रतिबिम्बितं भवेत् तर्हि सहजतया देशे स्वाभिमानः वर्धेत । स्वाभिमानवृद्धितः कर्तृत्वादीनाम् अपि वृद्धिः । स्वदेशस्य वैशिष्ट्यं स्मरद्भिः तद्देशवासिभिः उन्नतकन्धरैः भूयते । स्वत्वस्य प्रतिबिम्बनं लघुषु अंशेषु अपि भवेत् । यतः सामान्यानां जीवनं तैः सम्बद्धं भवति ।

वर्तमानस्थितिं ज्ञातुम् अद्यतनशिक्षणव्यवस्थां पश्यत । बहुषु अंशेषु आद्यप्रवर्तकेषु भारतीयेषु एव सत्सु अपि अस्माकं पाठ्यपुस्तकानि तु बोधयन्ति - तद्विषये आद्यप्रवर्तकाः पाश्चात्त्याः इति । सुरूपचिकित्सा (प्लास्टिक् सर्जरी), ‘पाय्’मूल्यम् इत्यादीनि अत्र उदाहरणानि ।

भारतीयत्वस्य आनयनं भवेत् केषुचित् अंशेषु एव न, अपि तु सर्वेषु अपि अंशेषु । एतदर्थं सर्वे सर्वकाराः (राज्यीयाः केन्द्रीयाः च) प्रयासं कुर्युः । पक्षभेदं विना विषयेऽस्मिन् प्रवृत्तिः स्यात् । दौर्भाग्यं नाम विभिन्नाः राजनीतिपक्षाः विभिन्नैः तत्त्वैः प्रभाविताः सन्तः एतद्विषये किमपि न कुर्वन्ति, वृथा विरोधं कुर्वन्ति वा ।

किन्तु क्वचित् वा विषयेऽस्मिन् उत्तमाः प्रयासाः प्रचलन्ति इति तु महतः सौभाग्यस्य विषयः । सद्यःकाले प्रवृत्ताः द्वित्राः घटनाः अत्र उदाहर्तुं शक्याः । भारतद्वारे (इण्डिया गेट्) सुभाषचन्द्रस्य होलोग्राम्प्रतिमायाः आविर्भावप्रकल्पनं, सैन्यवाद्ये भावपूर्णस्य ‘ए मेरे वतन के लोगो..’ इत्यस्य भारतीयगीतस्य योजनम्, तीर्थक्षेत्रस्य ‘प्रयागराजः’ इति नाम्नः स्थिरीकरणम् इत्यादीनि कानिचन अत्र उल्लेखम् अर्हन्ति ।

एतादृशी अन्या अपि वार्ता - इतः परं भारतीयवैद्याः ‘हिपोक्र्याटिक् ओथ्’ इत्यस्य स्थाने ‘चरकशपथ’स्य उपयोगं करिष्यन्ति इति । राष्ट्रियवैद्यकीयायोगेन (एन्.एम्.सि.) एतादृशं चिन्तनं कृतम् अस्ति । चरकः भारतभूमिपुत्रः । तन्नाम्ना एव भरतभूमौ शपथग्रहणं नितराम् औचित्यम् आवहति । ‘हिपोक्रेटिस्-विषये अगौरवं भवति इतः’ इति न केनापि चिन्तनीयम् । गौरववहनम् अन्यत्, परम्परायाः अनुसरणम् अन्यत् । सुसमृद्धवैद्यकीयेतिहासवति भारते ग्रीस्देशीयेन उपदिष्टस्य क्रमस्य औचित्यं यावत् स्यात् ततोऽधिकम् औचित्यं भवति चरकोपदिष्टस्य क्रमस्य अनुसरणे ।

चिरकालानन्तरं वा एतादृशाः केचन उपक्रमाः भारते दृश्यन्ते इति तु महते सन्तोषाय ननु ?


