+++
title = "01 प्रतिस्पन्दः"

+++
# प्रतिस्पन्दः

अस्मान् एव पश्यन्तौ इव भासमानौ गोवत्सौ मुखपुटे आवहन्ती सन्देशसञ्चिका प्राप्ता । आन्तं पठितम् । धर्मपालस्य कार्यस्य जीवनक्रमस्य च ज्ञानात् तद्विषये महत् गौरवम् उत्पन्नम् । ‘तुमुन्’विषयकं लेखनं यत् प्रस्तुतं तत् महोपकारकम् । चाटुचणकस्य कवेः निवेदनं कदाचित् देव्या न श्रुतमित्यतः एव वयम् अत्र ‘लिखामहे’, ‘पठामहे’, ‘वदामहे’ च । देवबुधेलियेन वर्णिता सत्यकथा समीचीना । बालमोदिन्याः कथाः उत्तमाः । ‘परकीयतां गताः अस्मदीयाः’ ‘सङ्गीतस्वरोत्पादकानि सोपानानि’ इति लेखौ कौतुकं जनयतः । आर्षशिल्पकला प्रच्छन्ना सरित् इव आसीत् इति मे मतिः ।

- कोट श्रीकृष्णाहितानलः, कार्तट्टु (कर्णा.)

पुष्यमाससञ्चिका अधिगता । सम्पादकीये ‘मूल्यं’ नाम किम् इति सम्यक् विवृतम् । ‘आचारसंहिता’ इत्यत्र जैनानां ‘द्वादशविधगृहिधर्मः’ निरूपितः । धारावाहिन्यां सूर्यस्य कथायां भिन्नमेव वलनं जातं दृश्यते । ‘रघूणाम् अन्वयं वक्ष्ये’ इति श्लोकं पठितवन्तः नैके जनाः सन्ति, परन्तु ईदृशं चिन्तनं कदापि न कृतम् । अज्ञातपूर्वम् इदम् । अतः उपकारकम् । ‘नादोत्पादिका...’ महत् आश्चर्यं जनयति, पूर्वजानां ज्ञानराशिविषये आदरं गौरवं च उत्पादयति च । निद्राग्रामः, सत्यव्रतस्मृतिः च ज्ञानवर्धकौ । ‘शुद्धाचाराः..’ इति कथा ‘बहुरत्ना वसुन्धरा’ इत्युक्तिं स्मारयति, प्रेरयति च अस्मान् अपि ।

- जिनेन्द्रजैनः, बीकानेरनगरम् (राज.)

फेब्रवरीसञ्चिकायां ‘सङ्घमन्त्रम्’ इति पद्यावली विचारगर्भा समयोचिता च । चाटुचणकः हासावहः । ‘कर्मयोगः नाम कः ?’ इति कथा रुचिरा उत्तमनीतिबोधिका च । ‘परकीयतां गताः..’ इति लेखः उत्तमः । जीविकार्थं विदेशं गताः भारतीयाः ब्रिटीशानां क्रूरप्रवृत्त्या नरकयातनाम् अनुभूतवन्तः । गते शतके गान्धिनः भगीरथप्रयत्नेन पञ्चलक्षाधिकाः भारतीयदासाः स्वतन्त्राः अभवन् । कालस्य विडम्बना नाम अद्यत्वे पाश्चात्त्यदेशस्य मैत्रीं भजन्तः प्रतिवर्षं लक्षाधिकाः भारतीयाः जीविकार्थं तान् देशान् गच्छन्ति । केचन वस्तुस्थितिम् अजानन्तः मध्यपूवार्र्न् देशान् गत्वा महान्तं क्लेशम् अनुभवन्ति । सम्पादकीयं ज्ञापयति - समाजे विविधानि समाजोद्धारकाणि कार्याणि प्रचलन्ति इति । ‘शुद्धाचारा..’ इति कथा अद्यत्वे अपि तत्र तत्र नैतिकप्रवृत्तिः प्रचलति इति तथ्यं द्योतयति । ‘मकरसङ्क्रमण’लेखः उत्तरायणारम्भमकरसङ्क्रमणयोः तत्त्वं वैज्ञानिकरीत्या विशदीकरोति । ‘आचारसंहिता’ इति लेखः मानवजीवनं सार्थकम्, उन्नतं च कर्तुम् आचरणीयानां नियमानां तात्पर्यं, तेषाम् आचरणक्रमान् च सरलतया विवृणोति ।

- रामस्वामी व्यासः, बेङ्गलूरु (कर्णा.)

‘तुमुण्ण्वुलौ..’ इति लेखः अद्भुतः ज्ञानप्रदः च । संस्कृते नैपुण्यं प्राप्तुम् अभिलषद्भिः ईदृशाः लेखाः अवश्यं पठनीयाः । ‘प्राचीनतमः पाण्डुलिपिग्रन्थः’ अधुना अस्मदाधीन्ये नास्ति इति तु खेदस्य विषयः । बहवः ग्रन्थाः तादृशाः सन्ति, येषां सम्यग् परिपालनं न दृश्यते । केचित् ग्रन्थाः इतोऽपि धनलुब्धैः विक्रीयमाणाः दृश्यन्ते । ‘परकीयतां गताः..’ इति लेखः करुणरसपोषकः । दासपद्धतेः अवसानस्य अनन्तरम् अपि सा दयनीयदशा अनुवर्तते इति तु महते खेदाय । ‘ई-मेल्जनकः कः ?’ इति विषये मतिभ्रमनिरसनं विहितं सचिनवर्येण । चतुर्दशवर्षीयः कश्चित् भारतीयः एतावद् महत् कार्यं विहितवान् इत्ययं विषयः सर्वेषां भारतीयानां गौरववृद्ध्यै । उपायेन आलस्यं त्यक्तुं शक्यते इति बोधप्रदा पञ्चभागात्मिका हरिलालसम्बद्धा चित्रकथा रुचिरा आसीत् । अन्याः बालमोदिनीकथाः प्रेरणादायिन्यः आसन् ।

- मुनिः चान्द्रेयः, नमस्कारतीर्थम् (गुज.)

गोवत्सयुग्मचित्रचित्रिता माघमासीया सञ्चिका आन्तं पठिता सरुचि । सम्पादकीयोक्तं धर्मपालविषयकं सत्यम् उन्नतम् । ‘परकीयतां गताः..’ इति लेखः अपि अवश्यं पठनार्हः । अनेन वास्तवः इतिहासः ज्ञातुं शक्यः । ‘तुमुण्ण्वुलौ..’ इति लेखे सृष्टिधरप्रदत्तोदाहरणेषु चारुदेवशास्त्रिप्रदत्तोदाहरणेषु च कः भेदः अस्ति इति सूक्ष्मेक्षिकया सम्यक् प्रतिपादितम् । ‘प्राचीनतमः...’ इति लेखस्य पठनात् प्राचीनहस्तलिखितग्रन्थानां महत्त्वं ज्ञायते । चाटुचणकात् संस्कृतशुद्धेः महत्त्वम् अवसीयते । ‘वाल्मीकि’शब्देऽपि बहु ज्ञातव्यम् अस्ति इति भाषापाकात् ज्ञातम् । ‘निःस्वार्थभावेन कृता सेवा न कदापि वैफल्यं गच्छति’ इति ज्ञानं लभ्यते ‘अन्नं ब्रह्मेति व्यजानात्’ इति कथापठनात् । ‘अन्येषु अपि न्यायालयेषु संस्कृतेन निर्णयाः प्रकटिताः भवन्तु’ इति वार्ताः श्रोतुम् अपि वयं समुत्सुकाः स्मः ।

- विजयमुक्तिमुनिचन्द्रसूरी, नमस्कारतीर्थम् (गुज.)

सन्देशस्य जनवरीमासाङ्कः महता विलम्बेन प्राप्तः । मुखपुटस्थः काशीविश्वेश्वरस्य स्वर्णमयः देवालयः विशेषहर्षम् अजनयत् । सञ्चिका विषयवैविध्येन विराजते । ‘मकरसङ्क्रमणम् उत्तरायणारम्भः च’ इति लेखः ज्ञानवर्धकः ।

- राघवेन्द्रगर्दे, पुणे (महा.
