+++
title = "04 साङ्गणिकम् अन्वयचित्रम्"

+++
# साङ्गणिकम् अन्वयचित्रम्

  
पद्यानाम् अर्थावबोधे अन्वयः महते उपकाराय कल्पते । प्रायः अन्वयः द्विधा भवितुम् अर्हति । दण्डान्वयः आकाङ्क्षान्वयः चेति । तृतीयोऽपि कश्चन चित्राधारितः क्रमः भवितुम् अर्हति । कोशात् ज्ञायते यत् अन्वयः इति पदस्य वंशः, कुलं, वंशपरम्परा, परस्परसम्बन्धः इत्यादयः अर्थाः भवन्ति इति । पद्यप्रसङ्गे प्रयुक्तस्य अन्वयशब्दस्य पदानां परस्परसम्बन्धः इत्यर्थःस्वीकार्यः । दण्डान्वये पदानां क्रमः परिवर्त्य उपस्थाप्यते । तथा च आकाङ्क्षान्वये क्रियापदं निश्चित्य तत्क्रियायाः कर्ता कर्म साधनं विशेषणम् इत्यादीनि ऊह्यन्ते । तृतीये च चित्रान्वये पदानां परस्परसम्बन्धः चित्ररूपेण द्योत्यते । आकाङ्क्षान्वयस्य संवर्धितं रूपम् इदम् । अधस्तनश्लोकस्य त्रिप्रकारकम् अन्वयं पश्याम ।

प्रथमम् उदाहरणम् -

महाकविः कालिदासः रघुवंशमहाकाव्ये मङ्गलम् आचरयति अनेन श्लोकेन ।

वागर्थाविव संपृक्तौ वागर्थप्रतिपत्तये ।

जगतः पितरौ वन्दे पार्वतीपरमेश्वरौ ॥

दण्डान्वयः -

(अहं) वागर्थाविव सम्पृक्तौ जगतः पितरौ पार्वतीपरमेश्वरौ वागर्थप्रतिपत्तये वन्दे ।

आकाङ्क्षान्वयः

वन्दे - अभिवादये

कः ? - अहम्

कौ वन्दे ? - पार्वतीपरमेश्वरौ वन्दे

तौ कीदृशौ ? -पितरौ

कस्य पितरौ ? - जगतः पितरौ

पुनः कीदृशौ ? - संपृक्तौ

कौ इव संपृक्तौ ? - वागर्थाविव संपृक्तौ

चित्रान्वयः -

चित्रेऽस्मिन् बाणाः वर्तुलानि च दृश्यन्ते । वर्तुलेषु श्लोके विद्यमानानि पदानि बाणचिह्नेन सम्बन्धनामानि च निर्दिष्टानि । एतस्य पठनम् अधस्तात् उपरि करणीयम् । ततः चत्वारि पृथग्वाक्यानि सिद्ध्यन्ति ।

![](magazine_images/img-16583850131.jpg)1. अहं वन्दे ।

2. वागर्थाविव सम्पृक्तौ पार्वतीपरमेश्वरौ वन्दे ।

3. जगतः पितरौ पार्वतीपरमेश्वरौ वन्दे ।

4. वागर्थप्रतिपत्तये वन्दे ।

अहं वन्दे इत्येतयोर्मध्ये कर्ता इति लिखितं चित्रे । अर्थात् अहम् इति पदं वन्दनक्रियायां कर्तृत्वसम्बन्धेन अन्वेति । तथैव पार्वतीपरमेश्वरौ इति पदं क्रियायां कर्मत्वसम्बन्धेन अन्वेति । वागर्थप्रतिपत्तये इति प्रयोजनम् । जगतः इति पित्रोः षष्ठीसम्बन्धः । अन्यानि विशेषणानि ।

क्रियापदेन सह येषां पर्वणां साक्षात् सम्बन्धो वर्तते तेषां पङ्क्तिशः अपि पठनं शक्यते । यथा अहं पार्वतीपरमेश्वरौ वागर्थप्रतिपत्तये वन्दे । एवमपि अर्थपूर्णं वाक्यं सिद्ध्यति । अत्र वयं दृष्टवन्तः यत् एकस्यैव वाक्यस्य बहुप्रकारकं पठनं सेत्स्यति । लघुना उपायेन बृहद्वाक्यस्य अर्थः अवगम्यते ।

अस्मिन् उदाहरणे स्पष्टप्रतिपत्त्यर्थं प्रसिद्धश्लोकः स्वीकृतः आसीत् । इदानीं प्रायः अज्ञातं नूतनमेकं पद्यं स्वीकृत्य अन्वयचित्रणं पश्याम ।

द्वितीयम् उदाहरणम् -

महाकविना भट्टिना विरचितम् अद्वितीयं काव्यं भट्टिकाव्यमिति मन्यते । तत् रावणवधम् इति अपरनाम्नापि ख्यातम् । अत्र भट्टिः विरलप्रयोगान् दर्शयति । इतः स्वीकृतम् अग्रिमम् उदाहरणम् -

इतः प्राक् भट्टिः अयोध्यायाः विवरणं करोति । तत्सम्बद्धः अस्ति अयं श्लोकः ।

निर्माणदक्षस्य समीहितेषु

सीमेव पद्मासनकौशलस्य ।

ऊर्ध्वस्फुरद्रत्नगभस्तिभिर्या

स्थितावहस्येव पुरं मघोनः ॥ - (1.6)

दण्डान्वयः -

निर्माणदक्षस्य पद्मासनकौशलस्य समीहितेषु सीमा इव या ऊर्ध्वस्फुरद्रत्नगभस्तिभिः मघोनः पुरम् अवहस्य इव स्थिता (अस्ति, ताम् अध्यास्त) ।

अत्र साक्षात् चित्रेण तात्पर्यम् अवगन्तुं प्रयतामहे । तत्रादौ पठनक्रमः परिलक्ष्यते ।

![](magazine_images/img-16583850552.jpg)1. या स्थिता अस्ति । (पूर्वतनश्लोकात् यत्शब्दः अयोध्यायाः द्योतकः इति ज्ञेयम्)

2. सीमा इव या स्थिता अस्ति ।

3. अवहस्य इव या स्थिता अस्ति ।

4. निर्माणदक्षस्य पद्मासनकौशलस्य समीहितेषु सीमा इव ।

5. मघोनः पुरम् अवहस्य इव ।

6. ऊर्ध्वस्फुरद्रत्नगभस्तिभिः मघोनः पुरम् अवहस्य इव ।

प्रथमवाक्यात् ज्ञायते यत् अयोध्यायाः एव विवरणम् अत्रापि क्रियते । द्वितीय-तृतीय-वाक्याभ्याम् अवबुद्ध्यते यत् अयोध्यायाः तोलनं क्रियते अत्र इति । इव इति शब्दोऽपि एतस्य सूचकः । वस्तुतः अत्र उत्प्रेक्षालङ्कारः प्रयुक्तः । उत्प्रेक्षालङ्कारस्य विवरणमत्र न क्रियते । परन्तु तस्य प्रसिद्धम् उदाहरणं भवति कुमारसम्भवस्य मङ्गलाचरणम् - ‘स्थितः पृथिव्या इव मानदण्डः’ इति । हिमालयः पृथिव्याः मानदण्डः इव स्थितः । आङ्ग्लभाषया वक्तव्यं चेत् as if इति अर्थः इवपदस्य । The Himalayas are, as if a measuring scale used to measure the earth.

प्रकृतपद्येऽपि सीमा इव स्थिता, अवहस्य इव स्थिता इति वाक्यद्वयेन उत्प्रेक्षा परिलक्षिता ।

(तत्र प्रतियोगी इति दण्डस्योपरि लिखितम् । यस्मिन् सादृश्यं सः अनुयोगी । यस्य सादृश्यम् उच्यते सः प्रतियोगी इति उच्यते । चन्द्रसदृशं मुखमित्यत्र चन्द्रः प्रतियोगी, मुखम् अनुयोगि ।)

अत्र अयोध्या अनुयोगिनी, सीमा प्रतियोगिनी । (चित्रे सामान्येन प्रतियोगी इति पुंलिङ्गशब्दः प्रयुक्तः ।)कस्य सीमा इति पृष्टे चित्रदर्शनात् ज्ञायते यत् निर्माणदक्षस्य पद्मासनकौशलस्य (ब्रह्मणः) समीहितेषु (रचितपदार्थेषु) सीमा । तेषु समीहितेषु सीमा इव इयम् अयोध्यानगरी स्थिता अस्ति । अर्थात् सर्वेभ्योऽपि उत्कृष्टम् अस्तीति भावः । द्वितीयं तोलनं मघोनः (इन्द्रस्य) पुरेण साकं कृतम् । इन्द्रपुरी अमरावती अतिसुन्दरी इति प्रसिद्धमेव । इयम् अयोध्या मघोनः पुरम् अवहस्येव स्थिता अस्ति । तन्नाम अयोध्यायाः पुरतः इन्द्रपुरी अपि उपहासपात्रतां याति इति अवगम्यते ।

इदानीं सर्वेषाम् अंशानाम् अवगमनं सम्पन्नम् ऊर्ध्वस्फुरद्रत्नगभस्तिभिः इत्येकस्मात् ऋते । रत्नगभस्तयः नाम रत्नकिरणाः उपरि रत्नकिरणाः प्रसृताः एव इन्द्रपुर्याः अवहासस्य कारणम् (हेतुः) इति आशयः ।

एवं हि श्रूयते यदेकं चित्रं सहस्रशः शब्दानां तुल्यम् इति । इत्थं पद्यस्य तात्पर्यं चित्रस्य दर्शनात् आत्मसाद्भवति ।

![](magazine_images/img-16583850903.jpg)उपरिदत्तं चित्रम् अवलोक्य स्वयमेव अनुमातुं यतन्ताम् । सङ्क्षेपेण अत्र विव्रियते । भट्टिकाव्ये पूर्वं विवृते राजा दशरथः मुनेः विश्वामित्रस्य कुशलम् अपृच्छत् । प्रकृते मुनिः दशरथं प्रति वदति । श्लोकस्तु इत्थम् -

आख्यन्मुनिस्तस्य शिवं समाधे

र्विघ्नन्ति रक्षांसि वने क्रतूंश्च ।

तानि द्विषद्वीर्यनिराकरिष्णु

स्तृणेढु रामः सह लक्ष्मणेन ॥ - (1.19)

श्लोकस्यास्य दर्शनात् आदौ वर्णसाम्येन ज्ञायते यत् अत्र त्रीणि क्रियापदानि सन्ति इति । तानि च आख्यत् (उक्तवान्), विघ्नन्ति (रोधयन्ति), तृणेढु (मारयतु) इति ।

1. मुनिः शिवम् आख्यत् ।

2. रक्षांसि क्रतून् विघ्नन्ति ।

3. रामः लक्ष्मणेन सह तृणेढु ।

इत्येतैः त्रिभिः वाक्यैः तात्पर्यमिदं सङ्गच्छते ।

1. मुनिः कुशलः अस्ति । (तस्य समाधेः शिवम् आख्यत्)

2. किन्तु राक्षसानां कश्चन अवरोधः वर्तते । (रक्षांसि क्रतून् विघ्नन्ति)

3. रामलक्ष्मणौ तान् राक्षसान् मारयताम् । (रामः लक्ष्मणेन सह तृणेढु)

द्विषद्वीर्यनिराकरिष्णुः इति रामस्य विशेषणम् । द्विट् नाम शत्रुः, वैरी । वैरिविक्रमनिराकरणशीलः इत्यर्थःतत्पदस्य ।

उपसंहारः

दण्डान्वयस्य आकाङ्क्षान्वयस्य च पूरकरूपेण इमं चित्रान्वयक्रमम् आश्रित्य पठिते सति अर्थावगमः झटिति भवति । पदानां परस्परसम्बन्धः क्रियया सह सम्बन्धः च साक्षात् अवगम्यते । छात्राः शिक्षकाः च समानरीत्या प्रयोक्तुं प्रभवन्ति । विविधशोधैः ज्ञातमस्ति यत् चित्ररूपि ज्ञानं स्मरणोपयोगि इति । अतः पाठ्यक्रमे अस्य संयोजनेन छात्राणाम् उपकारः महान् भविष्यति । भवन्तः दत्तसङ्केतं प्रविष्य नूतनानि चित्राणि अपि रचयितुं शक्नुवन्ति । इतिदिक् ।

जालपुटस्य सङ्केतौ

अत्र भट्टिकाव्यस्य प्रथमसर्गस्य अन्वयचित्राणि भवन्तः द्रष्टुम् अर्हन्ति । चित्रान्वयरचनायाः तन्त्रांशः द्वितीयसङ्केते प्राप्यते । तत्र संप्राप्य नूतनानि चित्राणि रच्यन्ताम् ।

\* भट्टिकाव्यस्य अन्वयचित्रणम् - httpsः// sambhasha. ksu.ac.in/CompLing/bhattikavya-nandini/

\*चित्रं रचयितुं तन्त्रांशः - httpsः//sambhasha.ksu.ac.in /anvaya´ chitranam
