+++
title = "10 सूर्यतिलकम्"

+++
# सूर्यतिलकम्

![](magazine_images/img-1658387119Katha.jpg)चन्दना तस्मिन् दिने म्लानमुखी सती विद्यालयम् आगतवती । प्रथमः अवधिः संस्कृतावधिः । शिक्षकः नारायणः कक्ष्यां प्रविष्टः । सर्वे छात्राः - ‘प्राणामाः आचार्य !’ इति वदन्तः उत्थाय आचार्यम् अभिनन्दितवन्तः ।

सर्वदा यथा भवति तथा कथा, गीतं, क्रीडाः इत्यादिभिः सोत्साहं प्रवृत्तः संस्कृतकालांशः । अवधिसमाप्तिः निकटम् आगता इत्यपि छात्राः न अवगतवन्तः । तावान् उत्साहः बालेषु । किन्तु चन्दना उत्साहरहिततया उपविष्टा इति शिक्षकः नारायणः दृष्टवान् । अवधिसमाप्तौ प्रकोष्ठात् बहिः गच्छन् नारायणः चन्दनाम् आहूय पृष्टवान् - ‘‘चन्दने ! किमर्थं खिन्ना दृश्यसे ? अनारोग्यं किम् ?’’ इति ।

‘‘न महोदय ! गृहे ह्यः कश्चित् कलहः संवृत्तः, तेन खिन्ना अहम्’’ इति उक्तवती चन्दना ।

‘‘अग्रिमकालांशस्य समयः आगतः । भोजनविरामे मां पश्य’’ इति उक्त्वा नारायणः गतवान् ।

चन्दना मध्याह्ने संस्कृतशिक्षकेण नारायणेन मिलितवती, स्वस्य मनोगतं विचारं प्रकटितवती च ।

नारायणः उक्तवान् - ‘‘भवत्याः समस्याम् अहम् अवगतवान् । तस्याः उत्तरं श्वस्तनकालांशे सर्वेषां पुरतः दास्यामि । किन्तु भवत्याः विषये किमपि न उल्लेखिष्यामि । ततः उत्तरं ग्रहीतुं प्रयतस्व’’ इति ।

अग्रिमदिने संस्कृतावधिः । दिनस्य सः अन्तिमः कालांशः । तथापि नारायणः यथापूर्वं सोत्साहं गीतेन सह कक्ष्यां प्रारब्धवान् । बालाः सर्वे अपि उत्साहिनः जाताः । ‘‘अद्य एकं क्रियाकलापं करवाम । चन्दने ! सुरेश ! रमेश ! सुशीले ! आगत्य एतानि श्वेतपत्राणि सर्वेभ्यः वितीर्य स्वयमपि एकं पत्रं स्वीकुर्वन्तु’’ इति उक्तवान् नारायणः ।

सर्वेषां हस्तेषु रिक्तं श्वेतं कागदम् ।

‘‘सर्वेऽपि रमणीयम् एकं निसर्गदृश्यं चित्रयन्तु । 10 निमेषाभ्यन्तरे लेखनं समापनीयम् ।...’’

सप्तमकक्ष्याच्छात्राणां चित्रलेखने निरुत्साहः भवेत् कथम् ? सर्वेऽपि ससन्तोषं चित्रलेखने प्रवृत्ताः । 10 निमेषाः अतीताः । सर्वेभ्यः पत्राणि सङ्गृहीतवान् नारायणः । तानि च शीघ्रं वीक्षितवान् सः । प्रयोगस्य अपेक्षितं फलं लब्धम् इति मनसा च अवलोकितवान् ।

अग्रे च - ‘‘बालाः ! अधुना एकं संस्कृतश्लोकं पठाम । तस्य अर्थविवरणसमये किमर्थम् एतत् चित्रलेखनम् अहं कारितवान् इति वक्ष्यामि’’ इति उक्त्वा - ‘‘उदये सविता रक्तः रक्तश्चास्तमने तथा । सम्पत्तौ च विपत्तौ च महतामेकरूपता ॥ इत्येनं श्लोकं पाठितवान् ।

‘‘अस्य अर्थः सरलः एव । सूर्यः उदयसमयेऽपि रक्तः । अस्तमनवेलायाम् अपि रक्तः । एवमेव महात्मानः सुखे दुःखे च अविचलितमनसः भवन्ति’’ इति श्लोकस्य अर्थविवरणं समापितवान् ।

रमेशः उत्थाय - ‘‘महोदय ! श्लोकस्य अर्थः तु ज्ञातः । परन्तु किमर्थम् अस्माभिः चित्रं लेखितं भवता इति तु इतोऽपि न उक्तम् एव’’ इति साशङ्कं पृष्टवान् ।

‘‘वदामि । निसर्गसौन्दर्यविषये चित्राणि लिखन्तु इति मया यदा कथितं तदा भवन्तः सर्वेऽपि चित्राणि लिखितवन्तः । सर्वेषां चित्राणि अहं दृष्टवान् । तत्र एकस्मिन् चित्रे सूर्यः नारिकेलवृक्षस्य पृष्ठतः दृश्यते । अपरस्मिन् समुद्रात् उद्गच्छन् सूर्यः दृश्यते । अपरस्य चित्रे पर्वतशिखरसमीपे सूर्यः चित्रितः । पुनरन्यस्मिन् चित्रे मेघमध्ये सूर्यः भासते । किन्तु प्रायः सर्वेषु चित्रेषु सूर्यः एव विराजते । एतेन किं ज्ञायते ? सूर्यः अस्माकं सर्वेषां हृदयं व्याप्य दृढं स्थिरं च विराजते, प्रकाशते च । एतादृशम् अस्माकं हृदयङ्गमं सूर्यं विषयीकृत्य अस्मिन् श्लोके अस्माकं पूर्वजाः समत्वबुद्धिं बोधितवन्तः । इतः परं यदा यदा सूर्यः दृश्येत तदा एतं श्लोकं न विस्मरेयुः भवन्तः । अतः एव अहं चित्रं लेखितवान्’’ इति कथितवान् नारायणः ।

‘मम समस्यायाः उत्तरं कथयिष्यामि इति नारायणमहोदयः उक्तवान् आसीत् खलु ? एतावता अपि मम प्रश्नस्य उत्तरं न प्राप्तम् एव’ इति चन्दना यत् चिन्तयन्ती आसीत् तं भावम् अवगत्य इव नारायणः कथितवान् - ‘‘न केवलं श्लोकलेखनेन जीवने सुखदुःखसमत्वभावं बोधितवन्तः अस्मत्पूर्वजाः, अपि तु अस्माकं संस्कृत्या सह अपि तस्य क्रियान्वयनं कृतवन्तः ।...’’

‘‘कथं महोदय ?’’ इति सुशीला पृष्टवती ।

‘‘प्रातः उत्थाय दन्तधावनस्नानादिकं कृत्वा हस्ते दर्पणं गृहीत्वा किं करोति भवती?’’ इति पृष्टवान् नारायणः ।

‘‘ललाटे तिलकं धरामि महोदय !’’ इति झटिति उक्तवती सुशीला ।

‘‘तिलकस्य कः वर्णः ? उदयं प्राप्नुवतः सूर्यस्य एव वर्णः ननु सः ? उद्यन् सूर्यः समत्वं बोधयति इति वयम् अधुनैव अनेन श्लोकेन पठितवन्तः । तिलकधारणस्य अनेके अर्थाः सन्ति चेदपि - समत्वबुद्धिरूपः अयमेकः अस्माभिः बालैः स्मर्तव्यः अर्थः अपि विद्यते । इदं तिलकधारणस्य एकं विवरणम्’’ इति उक्तवान् नारायणः ।

एतावत् उक्त्वा नारायणः चन्दनायाः मुखम् अवलोकितवान् । चन्दनायाः मुखम् अधुना मध्याह्नार्कः इव प्रकाशमानं जातम् । तस्याः प्रश्नस्य उत्तरम्, समस्यायाः समाधानं च लब्धम् इति अभात् ।

दिनद्वयात् प्राक् यदा विद्यालयं समाप्य चन्दना गृहं गतवती, तदा काचित् महिला श्वेतशाटिकाधारिणी, ललाटे स्वयं तिलकरहिता, कानिचन प्रचारपत्राणि वितरन्ती मातरम् उद्दिश्य वदन्ती आसीत् - ‘‘ललाटे तिलकधारणं नाम तत् पिशाचस्य चिह्नम् । रक्तवर्णं घोरं तिलकं मा धरन्तु भवत्यः । पिशाचानां चित्राण्यपि गृहात् क्षिपन्तु...’’ इति । एवंरूपान् अन्यान् अपि विषयान् उक्त्वा सा महिला निर्गता ।

ततः परं चन्दनायाः मातुः मनसि तिलकधारणस्य विषये संशयः समुत्पन्नः । चन्दनायाः पितामह्या सह रात्रौ चन्दनायाः मातुः कलहः अपि तद्विषये जातः । गृहे सर्वे सम्भ्रान्ताः खिन्नाश्च । तेनैव चन्दना अपि व्यथिता । पूर्वतनदिने एनामेव समस्यां चन्दना नारायणं निवेदितवती आसीत् ।

अधुना अस्याः समस्यायाः परिहारः अद्यतनकक्ष्यायां प्राप्तः ।

अन्तिमावधिसमाप्तेः सूचकं दीर्घं घण्टारणनं जातम् । संस्कृतकक्ष्यापि समाप्ता । चन्दना नारायणं प्रणम्य, स्वस्य स्यूतं स्कन्धयोः आरोप्य गृहम् उद्दिश्य प्रस्थिता - ‘उदये सविता रक्तः रक्तश्चास्तमये तथा...’ इत्येनं श्लोकं सोत्साहं रटन्ती... ।
