+++
title = "05 चत्वार: प्रहरिण:"

+++
# चत्वारः प्रहरिणः

![](magazine_images/img-1658385241Bal1.jpg)सुशर्मा कस्यचन लघुदेशस्य राजा । प्रजानां सुखं कथं स्यात् इति सर्वदा चिन्तयति स्म सः । अथ कदाचित् इन्दुधरः नाम राजा तस्य देशम् आगतः । उभौ अपि विहारार्थं गतौ । तदवसरे सुशर्मा अपृच्छत् - ‘‘भवतः देशः तु मम देशात् अपि सुविशालः । तथापि भवतः राज्ये शान्तिसुखादयः अधिकाः । तत् कथम् ? मम राज्ये शान्तिसुखादिकं वर्धयितुं मया किं करणीयम् ?’’ इति ।

‘‘मम राज्ये चत्वारः प्रहरिणः सन्ति । तेषां कारणतः सुखशान्त्यादयः मम देशे स्थिराः’’ - इति अवदत् इन्दुधरः ।

‘‘चत्वारः प्रहरिणः एव किं समग्रां सुखशान्त्यादिव्यवस्थां निर्वहन्ति ? महते आश्चर्याय एतत् !! अहं तैः सह समालोचितुम् इच्छामि । तेषां मार्गदर्शनं प्राप्य मम देशे अपि योग्यां व्यवस्थां परिकल्पयिष्यामि । कृपया तेषां मेलनाय अनुज्ञा दीयताम्’’ इति प्रार्थितवान् सुशर्मा ।

तदा हसन् उक्तवान् इन्दुधरः - ‘‘तेषां मेलनं न सम्भाव्यते ।..’’

‘‘कथं तत् ?’’ - आश्चर्येण अपृच्छत् सुशर्मा ।

‘‘यतः ते सन्ति अमूर्तरूपाः ।’’

‘‘मया न अवगतः भवतः कथनस्य आशयः । अमूर्ताः कथं प्रहरिकार्यं कर्तुम् अर्हेयुः ?’’

‘‘ते सन्ति सत्यप्रेमन्यायत्यागाः । ते एव मम देशस्य प्रहरिणः । ते असत्यात्, घृणातः, अन्यायात्, स्वार्थात् च मम मद्देशस्य च रक्षणं कुर्वन्ति । ते चत्वारः अपि शक्तिमन्तः यथा स्युः तथा व्यवस्थाम् अहं करोमि । सामर्थ्यं प्राप्य ते चत्वारः देशं सुष्ठुतया परिरक्षन्ति । मम तु पूर्णम् अवधानं भवति तेषां चतुर्णां पोषणविषये...।’’

क्षणं विचिन्त्य अवदत् सुशर्मा - ‘‘युक्तम् उक्तं भवता । मम देशे अपि तेषां पोषणाय योग्यां व्यवस्थां करिष्यामि । ततः मम देशः अपि अचिरात् एव शान्तिसुखोपेतः भवितुम् अर्हति’’ इति ।


