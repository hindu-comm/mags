+++
title = "15    वार्ताः"

+++
# 

## 

## 

## वार्ताः

आचार्यस्य वि.मुरलीधरशर्मणः संस्मरणसभा

संस्कृतभारत्याः आन्ध्रप्रदेशस्य प्रान्ताध्यक्षः, मार्गदर्शकः तिरुपतिस्थस्य राष्ट्रियसंस्कृतविश्वविद्यालयस्य कुलपतिः च आचार्यः विरिवेण्टी मुरलीधरशर्ममहोदयः 13.1.22 दिनाङ्के वैकुण्ठैकादश्यां सायं दिवङ्गतः । तस्य संस्मरणार्थम् आन्ध्रप्रदेशीयया संस्कृतभारतीशाखया 19.1.22 दिनाङ्के संस्मरणसभा (श्रद्धाञ्जलिकार्यक्रमः) आन्लैन्मध्यमेन आयोजिता । तत्र संस्कृतभारत्याः अ.भा.अध्यक्षः गोपबन्धुमिश्रः, सहसङ्घटनमन्त्री श्रीमान् दत्तात्रेयवज्रळ्ळिः, क्षेत्रसङ्घटनमन्त्री श्रीमान् उपद्रष्टा वेङ्कटरमणमूर्तिः, प्रान्तसमितिसदस्याः, अन्ये कार्यकर्तारः च उपस्थिताः आसन् । उपसप्तताः कार्यकर्तारः संस्मरणसभायाम् उपस्थिताः आसन् ।

संस्कृताकाडम्यां राष्ट्रियसङ्गोष्ठी

उस्मानियाविश्वविद्यालयीयायां संस्कृताकादम्यां डिसेम्बर्-मासस्य 27, 28, 29 दिनाङ्केषु ‘सनातनधर्मः समाजश्रेयसे’ इत्यंशम् उररीकृत्य त्रिदिवसीया राष्ट्रियसङ्गोष्ठी आयोजिता । अस्यां सङ्गोष्ठ्याम् उद्घाटनसमारोहे सारस्वतभाषित्वेन आहूतः सनातनधर्मस्य महत्त्वम् उद्दिश्य अभाषत समुद्रालवेङ्कटरङ्गरामानुजाचार्यः । ‘आधुनिकाः कवयः अपि सनातनीं संस्कृतिं स्वरचनाभिः पुनर्नवीकर्तुं प्रयतन्ते चेत् महान् उपयोगः भवेत्’ इति श्री जूलूरिगौरीशङ्करमहोदयः अवदत् । पि.शशिरेखा, विद्यानन्दार्यः, जि.एस्.आर्.प्रसादः च मुख्यातिथिरूपेण भागम् अगृह्णन् । अकाडमीनिदेशकः आचार्यः के. नीलकण्ठमहोदयः कार्यक्रमस्यास्य वैशिष्ट्यम् उद्देश्यं च विवृतवान् । सङ्गोष्ठ्याः अस्याः संयोजकः आसीत् डा. जोषिसन्तोषकुमारः । सः दिवसत्रयं यावत् समचालयत् इमां सङ्गोष्ठीम् । अस्यां सङ्गोष्ठ्याम् उपनिदेशिका डा के. वरलक्ष्मीः, विभिन्नेभ्यः राज्येभ्यः समागताः षष्टिसंख्याकाः विद्वांसः च शोधपत्रैः स्वविचारधारां प्रकटीचक्रुः ।

उत्कलप्रान्ते भाषाबोधनवर्गः

संस्कृतभारत्याः उत्कलप्रान्तेन बरगडजनपदे आवासीयः प्रान्तीयभाषाबोधनवर्गः 25.12.21 तः 29.12.21 पर्यन्तं समनुष्ठितः । उद्घाटनसत्रे अमरेन्द्रनारायणयादवः मुख्यातिथिः, अन्तर्यामिदाशः मुख्यवक्ता, वर्गाधिकारी प्रतापपट्टनायकः, प्रान्तसभापतिः आयुष्मन्तषडङ्गी च उपस्थिताः आसन् । समापनसत्रे बरगडविधायकः देवेशाचार्यः मुख्यातिथिः, नृसिंहचरणपण्डा मुख्यवक्ता इत्यादयः मार्गदर्शनं कृतवन्तः । वर्गे बहवः कार्यकर्तारः शिक्षणे व्यवस्थायां च सहयोगं कृतवन्तः । प्रायः उपशताः भ्रातरः भगिन्यश्च वर्गे भागं गृहीतवन्तः ।

उत्कलप्रान्ते महिलापरिचयवर्गः

संस्कृतभारत्या उत्कले आभासीयमाध्यमेन प्रान्तीयमहिलापरिचयवर्गः 21,22,23 दिनाङ्केषु समनुष्ठितः । अस्मिन् वर्गे अ.भा.सम्पर्कप्रमुखः डा. प.नन्दकुमारः, दक्षिणवङ्गस्य कार्यकर्त्री श्रीमती कृष्णप्रियाहाती च मार्गदर्शनं कृतवन्तौ । वर्गे संस्कृतभारती, संस्कृतभारत्याः कार्यं, तत्र आविश्वं भगिनीनां योगदानम् इति त्रिषु विषयेषु चर्चा अभवत् । बह्व्यः भगिन्यः सत्रेषु विविधानि उत्तरदायित्वानि स्वीकृतवत्यः । प्रान्तसभापतिः आयुष्मन्तषडङ्गी अन्ते मार्गदर्शनम् अकरोत् । अजितकुमारपण्डा, रमाकान्तसा, डा. मानसरञ्जनसाहुः, जयानन्दस्वाइँ च वर्गे सहयोगं कृतवन्तः । उपपञ्चाशाः भगिन्यः वर्गे भागं गृहीतवत्यः ।

प्रान्तीयगीताजयन्ती समर्पणदिवसश्च

उत्कलप्रान्ते आभासीयमाध्यमेन गीताजयन्ती समर्पणदिवसश्च 28.1.22 दिनाङ्के परिपालितः । अस्मिन् मुख्यातिथिः श्री भुवनेश्वरप्रधानः अ.भा.सहसङ्घटनमन्त्री श्री दत्तात्रेयवज्रळ्ळिः च मार्गदर्शनं कृतवन्तौ । कार्यक्रमस्य आरम्भे अतिथिपरिचयं स्वागतभाषणं च डा. नवीनकुमारप्रधानः, समर्पणसूचनां रमाकान्तसा, धन्यवादार्पणं धर्मेद्र-ओझा च कृतवन्तः । नूतनोत्तरदायित्वघोषणां विधाय अध्यक्षभाषणम् अकरोत् प्रान्तसभापतिः आयुष्मन्तषडङ्गी । सभासञ्चालनं प्रान्तमन्त्री अजितकुमारपण्डा अकरोत् । शताधिकाः कार्यकर्तारः अस्मिन् कार्यक्रमे भागग्रहणं कृतवन्तः ।

तिरुपतौ श्रद्धाञ्जलिकार्यक्रमः

तिरुपतिस्थस्य रा.सं.विश्वविद्यालयस्य कुलपतिः आचार्यः वि. मुरलीधरशर्मा जनवरीमासस्य त्रयोदशे दिनाङ्के वैकुण्ठैकादश्यां कीर्तिशेषः जातः यत् तत् निमित्तीकृत्य विश्वविद्यालयेन फेब्रुवरीमासस्य अष्टमे दिनाङ्के श्रद्धाञ्जलिकार्यक्रमः आयोजितः । कार्यक्रमे विश्वविद्यालयस्य कुलाधिपतिः श्रीमान् नी. गोपालस्वामी विश्वविद्यालयीय-वार्तापत्रिकायाः शेमुषी इत्याख्यायाः विशेषाङ्कस्य लोकार्पणं कृत्वा आचार्यस्य मुरलीधरशर्मणः कार्यदक्षतायाः विषये उक्त्वा च श्रद्धाञ्जलिं समर्पितवान् । वर्तमानकुलपतिः आचार्यः राधाकान्तठाकूरः स्वरचितकवितावाचनपुरस्सरं सारस्वतश्रद्धाञ्जलिं समर्पितवान् । कुलसचिवः चल्लावेङ्कटेश्वरः शर्ममहोदयस्य कार्यकाले तेन कृतानां कार्याणां वृत्तात्मकं विवरणं दत्तवान् । कार्यक्रमे शैक्षिकसङ्कायप्रमुखः जि.एस्.आर्.कृष्णमूर्तिः, अन्ये सङ्कायप्रमुखाः शिक्षणशिक्षणेतरकर्मचारिणश्च श्रद्धाञ्जलिं समर्पितवन्तः । कार्यक्रमे उपशताः जनाः भागम् ऊढवन्तः । कार्यक्रमस्य सञ्चालनम् आचार्यः चक्रवर्ती रङ्गनाथः कृतवान् ।

श्रीकृष्णसंस्कृतबालकेन्द्रस्य वार्षिकोत्सवाः

ऐषमशैक्षणिकवर्षस्य श्रीकृष्णसंस्कृतबालकेन्द्रस्य वार्षिकोत्सवाः अष्टसु गणेषु सम्पन्नाः । गणशः सम्पन्ने वार्षिकोत्सवे भगिनी शीलाभट्टः, श्रीमती सुरेखा, श्री दोरेस्वामी, श्रीमती हिमा, श्री महेशकाकतकरः, श्रीमती प्रेमाहेगडे, श्री रमणमूर्तिः, श्री हनुमन्तरायप्पः, श्रीमती रेखादेसाई, श्रीमती प्रतिभा च क्रमशः मुख्यातिथिरूपेण भागं गृहीत्वा बालान्, पोषकान् च प्रेरितवन्तः । फेब्रवरीमासस्य 4 दिनाङ्कतः 16 दिनाङ्कपर्यन्तं वार्षिकोत्सवाः अन्तर्जालमाध्यमेन प्राचलन् ।

संस्कृतभाषाध्ययनकेन्द्रस्य उद्घाटनम्

कर्णाटके बेङ्गलूरुनगरे बनशङ्कर्याः षष्ठे घट्टे संस्कृतभाषाध्ययनकेन्द्रस्य उद्घाटनकार्यक्रमः फेब्रवरीमासस्य 10 दिनाङ्के अभवत् । गणपतिपूजापुरस्सरं कार्यालयस्य आरम्भः कृतः । उपचत्वारिंशाः कार्यकर्तारः कार्यक्रमेऽस्मिन् भागम् अवहन् । अ.भा. मन्त्री श्री सत्यनारायणः कार्यालयारम्भस्य मुख्यम् उद्देशं प्रकटितवान् । अ.भा.सहसङ्घटनमन्त्री श्री दत्तात्रेयवज्रळ्ळिः, अन्ये ज्येष्ठाः च कार्यक्रमे उपस्थिताः आसन् ।

मैसूरुनगरे सम्भाषणशिबिरम्

मैसूरुनगरे उत्तनहळ्ळिग्रामे ‘श्रीभारतीययोगधाम’ इत्यस्यां पाठशालायां डिसेम्बर्मासस्य 29 दिनाङ्कतः जनवरीमासस्य 9 दिनाङ्कपर्यन्तं सम्भाषणशिबिरं प्राचलत् । 20 शिक्षार्थिनः शिबिरे भागम् अवहन् । समारोपदिने मैसूरुनगरस्थस्य शङ्करमठस्य अधिकारी श्री योगानन्दमहोदयः अध्यक्षरूपेण उपस्थितः आसीत् । बेङ्गलूरुनगरस्य महाराणीमहाविद्यालयस्य निवृत्तः संस्कृताध्यापकः श्री श्रीधरन्वर्यः शिबिरमेतत् अचालयत् ।

सरलसंस्कृतपरीक्षायोजनायाः परीक्षाः

फेब्रवरीमासस्य 13 दिनाङे सरलसंस्कृतपरीक्षायोजनायां सरला-सुगमा-सरसा-सुखदादीनां परीक्षाः प्राचलन् । केचन अन्तर्जालमाध्यमेन, अन्ये केचन केन्द्रेषु उपस्थाय च परीक्षाः अलिखन् । 2000 शिक्षार्थिनः एतस्यां योजनायां परीक्षाः लिखितवन्तः ।

अक्षरकेन्द्रपक्षतः सम्भाषणवर्गौ

फेब्रुवरीमासस्य आन्लैन्सम्भाषणवर्गौ अक्षरकेन्द्रस्य पक्षतः सुसम्पन्नौ । एतौ वर्गौ स्वातिरेखाभगिनी, श्रीमती मधुश्री च चालितवत्यौ । पञ्चाशत् संस्कृतासक्ताः वर्गयोः भागं गृहीत्वा अग्रिमप्रकल्पेषु स्वनाम पञ्जीकृतवन्तः । समरोपकार्यक्रमयोः श्री श्रीशमहोदयः, श्री रविशङ्करभट्टः च आगत्य प्रेरणादायकानि वचनानि बोधितवन्तौ । तौ संस्कृतभारत्याः कार्याणां दिग्दर्शनमपि कारितवन्तौ ।

शिवमोग्गानगरे कार्यक्रमः

फेब्रवरीमासस्य प्रथमदिनाङ्के शिवमोग्गानगरस्थे श्री कन्निकापरमेश्वरीदेवालये संस्कृतभारत्याः, तरुणोदयसंस्कृतसेवासंस्थायाः च संयुक्ताश्रये कश्चन कार्यक्रमः प्रवृत्तः । तत्र वासवी-अकादम्याः प्रधानकार्यदर्शी श्री एस्.के.शेषाचलवर्यः स्वस्य 67 तमं जन्मदिनं निमित्तीकृत्य आवर्षं संस्कृतकार्यक्रमाणाम् आयोजनाय निश्चयम् अकरोत् । कार्यक्रमे श्री टि.वि.नरसिंहमूर्तिः, श्री अ.ना.विजयेन्द्ररावः, श्री एस्.एस्. वागीशः च उपस्थिताः आसन् ।

गृहे गृहे रामायणम् - मासिकव्याख्यानमाला

अयोध्याराममन्दिरनिर्माणकाले गृहे गृहे अपि रामायणस्य पारायणं प्रवर्तेत इति उद्देशेन आरब्धायाः ‘गृहे गृहे रामायणम्’ इति योजनायाः अङ्गत्वेन व्याख्यानकार्यक्रमः प्रतिमासं प्रवर्त्तते । तत्र युद्धकाण्डस्य द्वितीयभागे धर्मसंस्थापनार्थाय इति तत्त्वम् आश्रित्य ज.रा.रा.सं.विश्वविद्यालयस्य साहित्यविभागाध्यक्षः डा.रमेशनेपालवर्यः व्याख्यानम् अकरोत् । राजस्थानक्षेत्रस्य नेतृत्वे व्याख्यानकार्यक्रमः सम्पन्नः ।

प.सं.शि.शिक्षार्थिमेलनम्

प.सं.शि.योजनायाः शिक्षार्थिनां मेलनसरणिः फेब्रवरीमासस्य सप्तमदिनाङ्कतः द्वादशदिनाङ्कपर्यन्तम् आन्तर्जालमाध्यमेन आयोजिता । अस्यां सरण्याम् 850 शिक्षार्थिनः भागं गृहीतवन्तः । फेब्रवरीचक्रार्थम् अक्षरकेन्द्रेण 54 कक्ष्याः चालिताः । एतासां कक्ष्याणां विषये, अध्ययनविषये, परीक्षाविषये च शिक्षार्थिभिः अभिप्रायाः प्रकटिताः । प्रतिदिनं सार्धैकघण्टां यावत् चालिते अस्मिन् सत्रे अध्ययनस्य नैरन्तर्यं, संस्कृतभारत्याः कार्येषु सहयोगः, संस्कृतप्रचारः, विभिन्नेषु वर्गेषु शिक्षकसंयोजकादिरूपेण योजनम् इत्यादिषु विषयेषु चर्चा प्रवृत्ता । गुरुरावकुलकर्णी, श्रीमती हंसा, सूर्यहेब्बारः, सचिनकठाळे, लक्ष्मीनारायणः, दत्तात्रेयवज्रळ्ळिः च सत्रेषु मार्गदर्शनं कृतवन्तः । वर्गशिक्षकाः सत्रनिर्वहणं, परीक्षासम्बद्धसूचनादानं, परिचयकारणम् इत्यादिषु कार्येषु भूमिकां निरूढवन्तः । श्रीमती मेघना अस्याः योजनायाः संयोजनं कृतवती ।

रत्नागिरीजनपदे सुभाषितपठनस्पर्धा

कोङ्कणप्रान्तस्य रत्नागिरीजनपदे सुभाषितपठनस्पर्धायाः पारितोषिकवितरणसमारम्भः सुसम्पन्नः । तत्र स्वाध्यायपरिवारस्य ज्येष्ठकार्यकर्ता श्री विजयवाडियेवर्यः मुख्यातिथिः आसीत् । रत्नागिरिस्थजाम्भेकरविद्यालयस्य प्रधानाचार्यः श्री अनिलचव्हाणमहोदयः अध्यक्षस्थानं भूषितवान् । अस्मिन् अवसरे छात्राः सुभाषितकण्ठपाठस्य प्रात्यक्षिकं दर्शितवन्तः ।


