+++
title = "11 किम् एवंविधेन अध्यापनेन !"

+++
# किम् एवंविधेन अध्यापनेन !

![](magazine_images/img-1658387311Smaram.jpg)उच्चतरविद्यालये कानिचन वर्षाणि अहं पाठितवती । तदा मध्यमप्रक्रमस्य परीक्षा दीपावलीपर्वणः प्राक् समाप्यते स्म । तदा सप्ताहद्वयं शिक्षिकाणां कृते अपि विरामः भवति । नियमानुसारेण तु उत्तरपुस्तिकानां परिशीलनं विद्यालये स्थित्वा एव करणीयम् । किन्तु सर्वाः शिक्षिकाः स्वस्य उत्तरदायित्वं सम्यक् निर्वहन्ति इति कारणात् प्राचार्यः उत्तरपुस्तिकाः गृहं नेतुम् अनुमतिं ददाति । कस्याः कक्ष्यायाः कति उत्तरपुस्तिकाः स्वीकृताः इति, कदा स्वीकृतम् इति च सर्वाः अध्यापिकाः कार्यालये लिखितरूपेण स्थापयन्ति स्म । उत्तरपुस्तिकाः यदा प्रतिदीयेरन् तदा अन्या शिक्षिका पुनः परिशीलयेत्, अङ्कानां गणना सम्यक् अस्ति किम्, सर्वेषां प्रश्नानां मूल्याङ्कनं कृतं किम् इति अन्या शिक्षिका परिशीलयेत् इति नियमः । सर्वम् एतामेव प्रक्रियाम् अनुसृत्य भवति स्म ।

किन्तु मम दौर्भाग्यवशात्, अनवधानेन च कदाचित् एका उत्तरपुस्तिका विलुप्ता अभवत् । ताम् अहं सर्वत्र अन्विष्टवती । महानसे, उपधानस्य आवरणस्य अन्तः, कपाटिकासु, स्यूते, पुत्रयोः क्रीडनकस्थले, मम पुस्तकसङ्ग्रहे च अन्वेषणम् अभवत् । ‘हे सौम्यायाः उत्तरपुस्तिके, देहि मे दर्शनम् ! हे देव, मां रक्ष ! दर्शय मां तां पुस्तिकाम्’ इति प्रार्थना अपि कृता । किन्तु लुप्ता तु न प्राप्ता एव !! मम निद्रा अपि लुप्ता ।

समस्या तु जटिला ! अनन्यगतिकतया अहं भर्तारं सर्वम् अवदम् । मितभाषी सः पृष्टवान् - ‘‘कति अङ्कान् प्रायशः सा छात्रा प्राप्नोति ?’’ इति ।

‘‘सदैव अनुत्तीर्णा एव भवति सा । अथवा पञ्चत्रिंशत् अङ्कान् प्राप्नोति कदाचित् । किमपि अधिकं न लिखति । यत् लिखति तदपि दोषपूर्णम् एव भवति’’ इति भर्तारम् उक्तवती अहम् ।

‘‘अस्तु । तस्यै चत्वारिंशत् पञ्चाशत् वा अङ्कान् दत्त्वा ताम् उत्तीर्णां घोषयतु ! सा सन्तुष्टा तिष्ठेत्’’ इति अवदत् सः । ममापि पुरतः मार्गान्तरं न आसीत् । अतः देवं, तां सौम्यां च मनसा क्षमां याचित्वा मया तथैव कृतम् । स च प्रसङ्गः निर्विघ्नतया कथमपि निरूढः, कथमपि स्वमानः रक्षितः च ।

किन्तु कृतं तु अकार्यम् एव । अतः तद्विषये खिद्यते मम मनः अद्यापि । मम मनः वदति - ‘धिक् माम् ! किं मम संस्कृतपाठनेन ! संस्कारान् त्यक्त्वा अनुचितः मार्गः अनुसृतः मया’ इति । मूकरोदनं सदा प्रवर्तते - ‘अयि सौम्ये ! यत्र कुत्रापि स्याः, क्षमस्व माम् !’


