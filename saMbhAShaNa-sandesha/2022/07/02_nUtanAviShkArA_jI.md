+++
title = "02 नूतनाविष्कारा: जीवनशैली च"

+++
**नूतनाविष्काराः जीवनशैली च**

विज्ञानक्षेत्रे नूतनानि संशोधनानि प्रचलन्ति प्रतिदिनम् अपि । मानवजीवने आनुकूल्यं परिकल्पनीयम् इति उद्देशेन एव प्रचलन्ति एतानि । नूतनं संशोधनं प्रायः भवति महाव्ययसाध्यम् अस्पष्टप्रयोजनं च । किन्तु गच्छता कालेन तद्विषये विविधाः प्रयोगाः प्रचलन्ति, ततः अनेकानि प्रयोजनानि सिद्ध्यन्ति च । उपयोगसाधनानि यदा महता प्रमाणेन निर्मीयेरन् तदा प्रायः व्ययः अपि न्यूनः भवति ।

केषाञ्चन संशोधनानाम् उपयोगः कथं भवितुम् अर्हति इत्यत्र अस्पष्टता भवति आरम्भकाले । किन्तु गच्छता कालेन बहवः उपयोगाः ततः सिद्ध्यन्ति । कृत्रिममेधाविज्ञानम् अत्र किञ्चन उदाहरणम् । यदा तत् जन्म प्राप्नोत् तदवसरे तस्य उपयोगः कस्मिन् कस्मिन् क्षेत्रे केन केन रूपेण भवितुम् अर्हति इत्यत्र स्पष्टता न आसीत् । अद्यत्वे तु तस्य उपयोगः व्यापकतया प्रचलति बहुत्र । प्रायः तादृशं क्षेत्रं न स्यात्, यत्र अस्य अंशस्य उपयोगः कृतः न स्यात् । तस्य अनन्ताः उपयोगप्रकाराः अस्मान् आश्चर्यसागरे निमज्जयन्ति । अग्रे इतोऽपि अधिकप्रयोजनानि साधयिष्यन्ते इत्यत्र नास्ति सन्देहः ।

सामान्यानां जीवने यथा उपकारः स्यात् तथा संशोधनं भवति अपरविधम् । अद्यत्वे एतस्मिन् क्षेत्रे अपि नूतनाः आविष्काराः बहवः जाताः दृश्यन्ते । तस्मात् एव जीवनस्वरूपम् एव भिन्नं जातं परिलक्ष्यते ग्रामीणस्य अपि ।

केचन अभिप्रयन्ति - पूर्वं या जीवनशैली आसीत् सा विनष्टा अद्यत्वे इति । वस्तुतः तु सा जीवनशैली न विनष्टा, अपि तु परिवृत्ता । कालपरिवर्तनकारणतः, विज्ञानप्रगत्यादिकारणतः च एतादृशानि परिवर्तनानि जायन्ते एव । एतेषां स्वागतीकरणात् ऋते न अन्या गतिः ।

कानिचन परिवर्तनानि आनुकूल्यपरिकल्पनव्याजेन अस्माकम् आलस्यं वर्धयन्ति, स्वास्थ्यं नाशयन्ति, भोगप्रियतां वर्धयित्वा अनुन्नतिमार्गं प्रति अस्मान् नयन्ति च । सामान्याः जनाः तु स्वप्रयोजनमात्रं चिन्तयन्ति, न तु ततः जायमानान् दुष्परिणामान् ।

विवेकिभिः अस्माभिः नूतनानाम् आविष्काराणाम् उपयोगः तु अवश्यमेव स्वीकरणीयः । तेनैव सह अस्माकं जीवनशैल्याः गुणवत्तायाः हानिः यथा न भवेत् तथा जागरूकता अपि वोढव्या । एषः विवेकः यस्मिन् समाजे न स्यात् सः समाजः निश्चयेन अवनत्युन्मुखः भवेत् अवश्यमेव ।


