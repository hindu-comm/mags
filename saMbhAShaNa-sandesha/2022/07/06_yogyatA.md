+++
title = "06 योग्यता"

+++
**योग्यता**

![](magazine_images/img-1656669267Bal2.jpg)एकदा कश्चन साधुः कस्यचित् वृक्षस्य अधः ध्याने मग्नः आसीत् । तदा तत्र कश्चन पुरुषः आगत्य तं पृष्टवान् - ‘‘महात्मन् ! वृन्दावनधाम कियत् दूरे अस्ति ? कियान् समयः अपेक्ष्यते तत्र गन्तुम् ?’’ इति । तस्य हस्तयोः यानपेटिकाद्वयम् आसीत् । शिरसि अपि एका पोटलिका आसीत् ।

साधुपुरुषः अवदत् - ‘‘तिस्रः घण्टाः अपेक्षिताः’’ इति ।

किञ्चित्समयानन्तरम् अपरः यात्री एकेन हस्तेन पुत्रम्, अपरेण हस्तेन पत्नीं च गृहीत्वा तत्र आगतवान् । सः अपि पृष्टवान् - ‘‘स्वामिन् ! वृन्दावनधाम गन्तुं कियान् समयः अपेक्ष्येत ?’’ इति ।

साधुः उक्तवान् - ‘‘होराद्वयम् अपेक्षितम्’’ इति । ततः सः जनः निर्गतः ।

ततः कश्चन वृद्धः आगत्य तदेव पृष्टवान् । तदा साधुपुरुषः अकथयत् - ‘‘एका होरा अपेक्ष्यते’’ इति । सः वृद्धः अपि गतवान् ।

सम्मुखे कश्चन सज्जनः आसीत् । सः एतेषां सम्भाषणं श्रुत्वा साधुपुरुषं पृष्टवान् - ‘‘महा-भाग ! किमर्थं भवान् विभिन्नानि उत्तराणि उक्तवान् ? प्रथमपुरुषं भवान् उक्तवान् - ‘होरा-त्रयम् अपेक्षितम्’ इति । द्वितीयं पुरुषं भवान् अकथयत् यत् होराद्वयम् अपेक्षितम् इति । तृतीयः तु आसीत् वृद्धः । तम् उद्दिश्य भवता भणितम् - ‘एका होरा अपेक्षिता’ इति । किमर्थम् एवम् ?’’

तदा साधुपुरुषः विवृतवान् - ‘‘प्रथमपुरुषस्य शिरसि एका पोटलिका आसीत् । तस्यां पूर्वजन्मकृतानि पापानि, पेटिकायाम् ‘अहं गन्तुं शक्नोमि वा न वा’ संशयः च आसीत् । द्वितीयस्य मनसि ‘मम पत्नी, मम पुत्रः’ इति ममत्वम् आसीत् । तृतीयः वृद्धः रिक्तहस्ततया आगतवान् । तस्य मनसि अहङ्कारः, ममत्वं, भौतिकासक्तिः वा न आसीत् । श्रीकृष्णं प्रति सम्पूर्णविश्वासः आसीत् । यः भौतिकासक्तिं विना, ममत्वं विना च वृन्दावनं गन्तुम् इच्छति सः एव श्रीकृष्णदर्शनं कर्तुम् अर्हः । अतः मया तत्तज्जनयोग्यतानुगुणम् उत्तरम् उक्तम्’’ इति ।


