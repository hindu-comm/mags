+++
title = "05 किं वस्तु बलवत्तमम् ?"

+++
**किं वस्तु बलवत्तमम् ?**

  
![](magazine_images/img-1656669180Bal3.jpg)

तत् किञ्चन गुरुकुलम् । तत्र कश्चित् महागुरुः निवसति स्म । तस्य अन्तिके नानाप्रदेशेभ्यः समायाताः पञ्च शिष्याः अध्ययनं कुर्वन्ति स्म । तेषु कश्चन अन्धः सन् अपि महता यत्नेन अध्ययनं करोति स्म ।

एकदा स्वशिष्यान् उद्दिश्य गुरुः अपृच्छत् - ‘‘अस्मिन् जगति बलवत्तमं वस्तु किं स्यात् ?’’ इति ।

शिष्याः सर्वे मुहूर्तं यावत् अचिन्तयन् । ततः कश्चन शिष्यः अवदत् - ‘‘शस्त्रम्’’ इति ।

तच्छ्रवणसमनन्तरम् एव द्वितीयः तस्य उत्तरं खण्डयन् अवदत् - ‘‘अयः एव बलवत्तमं वस्तु ’’ इति । यतः काष्ठताम्रादीनां भञ्जनम् अयसा कर्तुं शक्यम् इति तर्कः आसीत् तस्य । ‘‘अग्निना अयः अपि द्रवीकर्तुं शक्यते । अतः अग्निः एव बलवत्तमं वस्तु’’ इति कथयता तृतीयेन शिष्येण द्वितियस्य वादः खण्डितः । तदा चतुर्थः शिष्यः अवदत् - ‘‘जलम् अग्निं शमयितुं शक्नोति । तर्हि जलम् एव परमं बलवत्तमं वस्तु’’ इति ।

एवं शिष्याणां वादे वर्धमाने सत्यपि गुरुः किमपि न अवदत् । ततः क्षणाभ्यन्तरे सर्वैः मौनम् आश्रितम् । अन्धशिष्यः किम् उत्तरं वदेत् इति गुरोः अपि कुतूहलम् आसीत् एव । तावता अन्धशिष्येण कथितं - ‘‘बाह्यजगति अस्मिन् स्युः नैकानि बलवत्तमवस्तूनि । किन्तु तेषां सर्वेषां भौतिकवस्तूनाम् अपेक्षया नितरां बलवत्तमं च भवति ‘दृढसङ्कल्पः’ । अयं शस्त्रं निगृह्णाति, अयः द्रवीकरोति, अग्निं शमयति, जलं च बाष्पीकृत्य आकाशं प्रति प्रेषयति’’ इति ।

अनेन उत्तरेण अन्धे शिष्ये विद्यमानः दृढसङ्कल्पः कियान् बलिष्ठः स्यात् इति गुरुणा अवगतम् ।


