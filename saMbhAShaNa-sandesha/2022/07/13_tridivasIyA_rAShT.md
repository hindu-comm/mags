+++
title = "13 त्रिदिवसीया राष्ट्रियसङ्गोष्ठी"

+++
त्रिदिवसीया राष्ट्रियसङ्गोष्ठी

‘महाकवेः श्रीभाष्यविजयसारथिवर्यस्य सारस्वतोत्सवः’ इति नाम्ना काचित् राष्ट्रिया सङ्गोष्ठी एप्रिल्मासस्य 28 तः 30 तम दिनाङ्केषु हैदराबादनगरस्थायां संस्कृतपरिषदि सुसम्पन्ना । अस्यां सङ्गोष्ठ्यां भारतस्य नानाप्रान्तेभ्यः आगताः द्वात्रिंशत् शोधपत्रवाचकाः शोधपत्राणि प्रास्तुवन् । अस्य उद्घाटनोत्सवे काकतीयविश्वविद्यालयस्य कुलपतिः आचार्यः एस्.मल्लेशमहोदयः समुपस्थाय पाश्चात्त्यवेदान्तावगमनाय संस्कृतस्य भूमिकां न्यरूपयत् । तिरुपतिस्थस्य रा.सं.विश्वविद्यालयस्य आचार्यः चक्रवर्तिरङ्गनाथन्वर्यः उद्घाटनोत्सवस्य अङ्कुरवागीशत्वेन समुपस्थाय श्रीभाष्यविजयसारथिवर्यस्य साहितीधिषणतां, नागार्जुनविश्वविद्यालयस्य आचार्यः वरप्रसादमूर्तिवर्यः संस्कृतरचनापाटवं च अवर्णयत् । अध्यक्षीयभाषणं कुर्वन् परिषदः निदेशकः नीलकण्ठवर्यः महाकवेः रासकेलिः इति काव्यात् किञ्चन गीतं गीत्वा सभाम् अरञ्जयत् । उद्घाटनोत्सवेऽस्मिन् ब्रह्मश्रीनरेन्द्रकापरे, आचार्यः श्रीपादसुब्रह्मण्यः, आचार्या शशिरेखा, महामहोपाध्यायः पुरुषोत्तमशर्मा, महामहोपाध्यायः श्रीहरिशर्मा इत्येतेषां सम्माननम् अभवत् । 30 तमे दिनाङ्के समापनोत्सवे महाकविः श्रीभाष्यविजयसारथिवर्यः समुपस्थाय सर्वान् सभासदः आशीर्भिः अन्वग्रहीत् । अवसरेऽस्मिन् 2021 तमवर्षाय आचार्यः वेम्पटिकुटुम्बशास्त्रिवर्यः, 2022 तमवर्षाय आचार्यः पेन्नामधुसूदनवर्यः च ‘श्रीभाष्यंविजयसारथिराष्ट्रियसंस्कृतपुरस्कारेण’ सर्ववैदिकसंस्थानपक्षतः सभाजितौ । शतावधानी जी.एम्.रामशर्मवर्यः महाकवेः कीर्तनपरं श्लोकपञ्चकं विरचय्य प्रास्तौत् । समापनोत्सवे आमन्त्रितः उस्मानियाविश्वविद्यालयस्य कुलसचिवः संस्कृतकविं कीर्तयन् संस्कृतभाषायाः अध्ययनं कियद् अनिवार्यमिति व्याख्यात् । अस्मिन् समापनोत्सवे महामहोपाध्यायः समुद्रालरङ्गरामानुजाचार्यः ब्रह्मश्रीः जी.एम्. रामशर्मा, श्री लक्ष्मीनाथाचार्यः इत्येतेषां सम्माननम् अभवत् ।

हिमाचले राजभवने सम्भाषणशिबिरम्

हिमाचलप्रदेशे राजभवने मईमासस्य 19 दिनाङ्के राज्यपालस्य अध्यक्षतायाम् एप्रिल्मासस्य अष्टादशे दिने आरब्धस्य सम्भाषणशिबिरस्य समारोपः अभूत् । अवसरे अस्मिन् मुख्यवक्तृरूपेण अ.भा.सङ्घटनमन्त्री श्री दिनेशकामतमहोदयः उपस्थितः आसीत् । विशिष्टातिथिरूपेण उत्तरक्षेत्रसङ्घटनमन्त्री श्रीमान् नरेन्द्रकुमारः, दीनदयालचिकित्सालयस्य अधीक्षकः श्रीमान् लोकेन्द्रशर्मा च उपस्थितौ आस्ताम् । शिबिरे अस्मिन् 30 शिबिरार्थिनः भागम् अवहन् । शिबिरशिक्षकः आसीत् प्रान्तसम्पर्कप्रमुखः आचार्यः ओङ्कारः ।

केरले बालकेन्द्रशिक्षकप्रशिक्षणम्

केरले बालकेन्द्रशिक्षकप्रशिक्षणं मेमासे त्रयोदशचतुर्दशपञ्चदशदिनाङ्केषु तृशूर्जनपदे तुम्बूर्हरिश्रीविद्यानिकेतने सञ्जातम् । विंशतिः बालकेन्द्रशिक्षकाः भागं स्वीकृतवन्तः ।

काङ्गडायाम् आयुर्वेदमहाविद्यालये शिबिरम्

हिमाचलप्रदेशे काङ्गडाजनपदस्थायां पपरोलायाम् आयुर्वेदमहाविद्यालयीयच्छात्राणां कृते 29.4.22 तः 13.5.22 पर्यन्तं सम्भाषणशिबिरस्य आयोजनं कृतम् । शिबिरे अस्मिन् महाविद्यालयस्य 18 बालकाः 56 बालिकाश्च भागं गृहीतवन्तः । प्राचार्यः डा.विजयचौधरिमहोदयः अस्य संयोजनम् अकरोत् । काङ्गडाजनपदसंयोजकः श्रीहीरासिंहः महाविद्यालये अस्मिन् सम्भाषणशिबिरसञ्चालनम् अकरोत् ।

भाग्यनगरे ग्रीष्मवर्गस्य समारोपः

तेलङ्गाणाप्रान्ते भाग्यनगरे एल्.टि.सेरीन्कौण्टि इति समुदाये बालानां कृते चालितस्य बालकेन्द्रग्रीष्मवर्गस्य समारोपकार्यक्रमः मेमासस्य सप्तमे दिनाङ्के सुसम्पन्नः । दशदिनात्मके एतस्मिन् वर्गे प्रतिदिनं नवतिनिमेषपर्यन्तं शिक्षणम् अभवत् । पञ्जीकरणं कृतवत्सु ऊनपञ्चाशेषु पञ्चविंशतिः छात्राः वर्गं समापितवन्तः । पञ्च अध्यापिकाः बालकेन्द्रशिक्षणांशान् पाठितवत्यः । बालकाः समारोपकार्यक्रमे संस्कृतनाटकं, गीतगानम्, भाषणं च कृतवन्तः । समारोपस्य मुख्यातिथिः आसीत् श्रीमान् राम्बाबुकैपः । सः आधुनिककाले संस्कृतभाषाध्ययनप्रामुख्यं किम् इति स्पष्टीकृतवान् ।

गुर्जरप्रान्ते प्रबोधनवर्गस्य समापनम्

गुर्जरप्रान्ते कुवासनायां विसनगरे सम्पन्नस्य प्रबोधनवर्गस्य समापनकार्यक्रमे मुख्यवक्तृरूपेण उपस्थितः आसीत् अ.भा. प्रचारप्रमुखः श्री शिरीषभेडसगांवकरः । संस्कृतभारत्याः संस्कृतं प्रति प्रतिबद्धतां विलोक्य प्रसंशन्ती उमा-उच्चतरमाध्यमिक-विद्यालयस्य प्राचार्या जिज्ञाबेनपटेल ‘संस्कृतं सनातनभारतीयसंस्कृतेः स्थायिसङ्केतः अस्ति । संस्कृतं विना भारतीयसंस्कृतेः कल्पनमपि न शक्यते’ इति उक्तवती । मुख्यातिथिरूपेण विसनगरस्य प्रसिद्धः चिकित्सकः डॉ. अरुणसिंहराजपूतः स्वविचारान् प्रस्तुवन् कथितवान् यत् ‘अस्माकं भारतीयसंस्कृतेः मूलचिन्तने विश्वकल्याणभावना निहिता वर्तते । तैनेव कारणेन वयं ‘सर्वे भवन्तु सुखिनः’ इति प्रार्थनां कुर्मः’ इति । अस्मिन् अवसरे शिक्षणविद् श्री डी.एम्.पटेलः, विसनगरजनपदस्य माननीयः सङ्घचालकः श्री दिलीपभाईचौधरी, श्री सोमनाथसंस्कृतविश्वविद्यालयस्य प्रभारिकुलपतिः डॉ. ललितकुमारपटेलः च उपस्थिताः आसन् । प्रान्तमन्त्री श्री जितेन्द्रब्रह्मभट्टः प्रबोधनवर्गस्य वृत्तं प्रास्तौत् । अतिथीनां स्वागतं सम्पर्कप्रमुखः आशीषदवे, कार्यक्रमस्य सञ्चालनं कर्णावतीमहानगरस्य सङ्घटनमन्त्री श्री धीरेन्द्रमिश्रः, कृतज्ञताप्रदर्शनं प्रान्ताध्यक्षः डॉ. कृष्णप्रसादनिरौला च कृतवन्तः ।

अन्ताराष्ट्रीयपर्यावरणदिनाचरणम्

जून्मासस्य पञ्चमे दिनाङ्के विश्वसंस्कृतप्रतिष्ठानस्य कोडुङ्गल्लूर्-तालूक्घटकेन आयोजितं पर्यावरणदिनाचरणं कोडुङ्गल्लूर्-तालूक्समित्यध्यक्षायाः श्रीमत्याः एम्. प्रसीदामहोदयायाः अध्यक्षतया विश्वसंस्कृतप्रतिष्ठानस्य प्रान्तकार्यालयस्य पुरतः स्थिते हरितानामके सस्योद्याने स्थिते गृहे सवैभवम् अभवत् । कोडुङल्लूरनगरसभाध्यक्षः श्री वी.एम्. जोणिवाषकूट्टत्तिलः कार्यक्रमस्य उद्घाटनं कृतवान् । परिस्थितिदिनसन्देशं श्रीमान् वसुवज्महाभागः प्रदत्तवान् । जोणिमहोदयः सस्यारोपणं कृतवान् । पश्चात् प्रबोधिनीबालकेन्द्रच्छात्राः कुमारी आवणी, कुमारी गौरी, कुमारी वैदेही च कवितालापनं कृतवत्यः । श्रीमती के के.रती स्वागतम् उक्तवती । श्री गुरुप्रसादषेणायः कृतज्ञताम् अर्पितवान् । कार्यक्रमे 24 जनाः उपस्थिताः आसन् । एन्.जी.रेणुकयाः पूर्णसञ्चालनं कृतम् ।

विशाखपत्तने बालकेन्द्रप्रशिक्षणवर्गः

आन्ध्रप्रदेशे विशाखपत्तने मेमासस्य 29, 30 दिनाङ्कयोः प्रान्तबालकेन्द्रस्य शिक्षकाणां प्रशिक्षणवर्गः सुसम्पन्नः । तत्र 51 शिक्षकाः उत्साहेन भागं गृहीतवन्तः । उद्घाटनसत्रे अ.भा. बालकेन्द्रप्रमुखः, प्रान्त-उपाध्यक्षः, मास्टर् ई के ध्यानकेन्द्रस्य प्रमुखः, अनन्तकृष्णवर्यः च उपस्थाय मार्गदर्शनं कृतवन्तः । प्रान्तबालकेन्द्रप्रमुखा श्रीमती उपद्रष्टा अरुणश्रीः वर्गसञ्चालनं कृतवती ।

हमीरपुरजनपदे सम्भाषणशिबिरम्

संस्कृतभारत्याः हिमाचलप्रदेशशाखया हमीरपुरजनपदे हिमाचलप्रदेशतान्त्रिकविश्वविद्यालये सम्भाषणशिबिरस्य शुभारम्भः कृतः । सम्भाषणशिबिरम् एतत् जून्मासस्य नवमतः द्वाविंशतिपर्यन्तं प्रवर्तिष्यते । अस्य उद्घाटनावसरे विश्वविद्यालयस्य कुलपतिः प्रो.शशिकुमारधीमानः मुख्यातिथिरूपेण, उत्तरक्षेत्रसङ्घटनमन्त्री श्रीमान् नरेन्द्रकुमारः मुख्यवक्तृरूपेण च उपस्थितौ आस्ताम् । शिबिरे अस्मिन् 65 शिक्षार्थिनः भागं स्वीकुर्वाणाः सन्ति । संभाषणशिबिरस्य अस्य शिक्षकः अस्ति डा.प्रदीपशर्मा । उद्घाटनावसरे कुलसचिवः श्रीमान् अनुपमठाकुरः, अधिष्ठाता प्रा.राजेन्द्रगुलेरिया, सहायककुलसचिवः राजीवशर्मा, जिल्लाभाषाधिकारी निक्कूरामः, विश्वविद्यालयप्राध्यापकाः, कर्मचारिणः च उपस्थिताः आसन् ।

केरलराज्ये वार्षिकसम्मेलनम्

विश्वसंस्कृतप्रतिष्ठानस्य द्विचत्वारिंशं वार्षिकसम्मेलनं मेमासस्य प्रथमे दिनाङ्के कोषिक्कोड्नगरस्थे चिन्मयविद्यालये सवैभवं सम्पन्नम् । कार्यक्रमस्यास्य उद्घाटनं मलयालभाषायाः प्रसिद्धः कथाकारः श्री. यु.के.कुमारः अकरोत् । अस्मिन् काले संस्कृतभाषायाः प्रसक्तिः अधिका वर्तते इति उद्घाटनभाषणे कुमारमहोदयेन उक्तम् । राज्याध्यक्षः डा.पी.के.माधवन्महाभागः सम्मेलनस्यास्य अध्यक्षः असीत् । अ.भा.सङ्खटनमन्त्री श्री दिनेशकामतः मुख्यप्रभाषणम् अकरोत् । चिन्मयसंस्थायाः अधीशः जितात्मानन्दस्वामिवर्यः अनुग्रहभाषणं कृतवान् । सम्मेलनेऽस्मिन् नूतनराज्यसमितेः घोषणमपि सञ्जातम् । समितिसदस्यानां विभागसंयोजकानां जनपदाध्यक्षसंयोजकादीनां च चयनम् उद्घोषणं च अत्र सम्पन्नम् । एतस्याः समितेः कालावधिः वर्षद्वयं यावत् भविष्यति । सर्वकारीयविद्यालयेषु प्रथमकक्ष्यायाः आरभ्य चतुर्थकक्ष्यापर्यन्तं संस्कृतपठनाय निर्द्दिष्टस्य नियमस्य क्रियान्वयनं करणीयम् इति राज्यसर्वकाराय स्मारणार्थमेव प्रमेयावतरणं कृतम् । अस्मिन् वार्षिकसम्मेलने उपशताः कार्यकर्तारः भागम् अवहन् ।

कोङ्कणप्रान्ते प्रबोधनवर्गः

कोङ्कणप्रान्ते मेमासस्य 12 दिनाङ्कतः 18 पर्यन्तं प्रबोधनवर्गः रत्नागिरिजनपदस्य दापोलीनगरे प्राचलत् । प्रान्तस्य सर्वजनपदीयाः अत्र सहभागिनः आसन् । सप्तदिनात्मके अस्मिन् वर्गे 108 शिक्षार्थिनः उपस्थिताः आसन् । वर्गाधिकारी श्री मनोहरकाजरेकरः, शिक्षणप्रमुखा सौ. नेहादाण्डेकर्, कार्यवाहः श्री अविनाशयोगी, व्यवस्थाप्रमुखः श्री मुकेशबामणे च उत्तरदायित्वानि निरूढवन्तः । प्रान्तमन्त्री श्री नीरजदाण्डेकरः उपस्थितः आसीत् । बौद्धिकसत्रेषु अखिलभारतीयस्तरतः मान्यः शिरीषरावभेडसगावकरः, मान्यः श्रीशदेवपूजारी च उद्बोधनं कृतवन्तौ ।

कोङ्कणप्रान्ते प्रशिक्षणवर्गः

कोङ्कणप्रान्तविभागेन विवेकानन्दविद्यासङ्कुलं, सानपाडा इत्यत्र मेमासस्य 11 दिनाङ्कतः 22 दिनाङ्कपर्यन्तं शिक्षकप्रशिक्षणवर्गः आयोजितः । द्वादशदिनात्मके अस्मिन् वर्गे 17 स्थानेभ्यः आगताः 41 प्रशिक्षार्थिनः उपस्थिताः आसन् । वर्गस्य सुचारुनिर्वहणार्थं सञ्चालनसमितिः रचिता आसीत् । वर्गे श्री परमेश्वरन्महोदयः वर्गाधिकारित्वेन, श्री विक्रान्तजोशिमहोदयः कार्यवाहत्वेन, सौ. ख्यातिदेशपाण्डे शिक्षणप्रमुखत्वेन, श्री नारायणमहोदयः व्यवस्थाप्रमुखत्वेन, सौ. हर्षदाभगिनी नियन्त्रिकात्वेन च उत्तरदायित्वानि निरूढवन्तः । 12 दिनाङ्के उद्घाटनसमारोहे वर्गाधिकारिणा सर्वेषां स्वागतं कृतम् । मुख्यातिथिरूपेण विद्यालयस्य मुख्याध्यापकः मा. विलासवाव्हळः, मुख्यवक्तृरूपेण प्रख्यातः वास्तुतज्ज्ञः डा. रविराजाहिररावः च उपस्थितौ आस्ताम् । सहमन्त्रिणी श्यामलाभट्टमहोदया अध्यक्षपदं भूषितवती । प्रशिक्षार्थिनां शिक्षणार्थं प्रतिदिनं विविधसत्राणाम् आयोजनं कृतम् आसीत् । वर्गशिबिरे 15 सामाजिकाः सहभागं कृतवन्तः । वर्गशिबिरस्य शिक्षकः आसीत् श्री आशिषाठवले । बौद्धिकसत्रेषु मान्यः शिरीषमहोदयः, मा. चिन्मयामशेकरः, मा. महाबलभट्टः, मा. कुमारभट्टः, मा. श्रीशदेवपुजारीमहोदयः, अन्ये ज्येष्ठाः च शिक्षार्थिनः बोधितवन्तः । अन्तिमदिने दीक्षान्तसमारोहे मा. श्रीशदेवपुजारीमहोदयस्य पाथेयभाषणेन प्रशिक्षणवर्गः सुसम्पन्नः ।

बेङ्गलूरुनगरे बालकेन्द्रगणस्य उद्घाटनम्

बेङ्गलूरुनगरे हलसूरुभागे जून्मासस्य 11 दिनाङ्के नूतनबालकेन्द्रगणस्य उद्घाटनकार्यक्रमः अन्तर्जालमाध्यमेन प्रवृत्तः । विदुषी लीलावतीभगिनी कार्यक्रमेऽस्मिन् मुख्यवक्त्री आसीत् । ‘यदि बालाः आरम्भदिनात् एव संस्कृतं पठेयुः तर्हि ततः महान्तं लाभं संस्कारं च प्राप्नुयुः’ इति सा विवृतवती । भागाध्यक्षः नारायणनम्बूदिरिः अस्य बालकेन्द्रस्य तृतीयवर्षस्य विशिष्टत्वं विवृतवान् । मेधाजोशिभगिनी प्रार्थनागीतं निवेदितवती । कार्यक्रमे 21 बालाः मातापितरौ च उपस्थिताः आसन् । बालकेन्द्रं नियतरूपेण चालयन्ती अस्ति सविताभगिनी ।

विदर्भप्रान्तस्य भाषाबोधनवर्गः प्रशिक्षणवर्गश्च

विदर्भप्रान्तस्य भाषाबोधनवर्गः प्रशिक्षणवर्गश्च अमरावतीमहानगरे उजमबावाडी इति स्थले मेमासस्य 27 दिनाङ्कतः जून्मासस्य 9 दिनाङ्कपर्यन्तं सम्पन्नः । भाषाबोधनवर्गे 43 शिक्षार्थिनः भागं गृहीतवन्तः । प्रशिक्षणवर्गे च 18 शिबिर-चालकाः प्रशिक्षिताः । अनयोः वर्गयोः उद्घाटनसमारम्भे वर्धायाः म.गा.अ.हिन्दीविश्वविद्यालयस्य कुलपतिः आचार्यः रजनीशशुक्लः मुख्यवक्तृरूपेण, उद्योगपतिः श्री सुरेशसिंहठाकुरः मुख्यातिथिरूपेण च समुपस्थितौ । प्रान्तस्य उपाध्यक्षः श्री श्रीनिवासवर्णेकरः कार्यक्रमस्य अध्यक्षपदम् अलङ्कृतवान् । प्रान्तमन्त्रिणः श्री भरतकुमारपण्डस्य मार्गदर्शने सुसम्पन्नयोः अनयोः वर्गयोः क्षेत्रसंयोजकः मा. माधवकेळकरः मार्गदर्शनम् अकरोत् । वर्गाधिकारी आसीत् अरुणलोहेवर्यः । उभयोः वर्गयोः कार्यवाहिका आसीत् सौ. प्रणीताभाकरे । मुख्यशिक्षकः आसीत् चन्द्रमोहनगोयलः । रेखागोथे श्वेतापवनीकर च प्रशिक्षणार्थिनाम् उद्बोधनं कृतवत्यौ । वर्गयोः समारोपे मुख्यवक्ता आसीत् क.का.सं.विश्वविद्यालयस्य कुलगुरुः मा. मधुसूदनपेन्ना । मुख्यातिथित्वेन उपस्थितः आसीत् पूजनीयः सचिनदेवमहाराजः । कार्यक्रमाध्यक्षश्च आसीत् श्री श्रीनिवासवर्णेकरः । कार्यक्रमेऽस्मिन् अ.भा.प्रचारप्रमुखः मा. शिरीषभेडसगावकरः विशिष्टातिथिरूपेण उपस्थितः ।

आन्ध्रप्रदेशतेलङ्गाणयोः शिक्षकप्रशिक्षणवर्गः

आन्ध्रप्रदेशतेलङ्गाणयोः शिक्षकप्रशिक्षणवर्गः 20.5.22 दिनाङ्कात् 31.5.22 पर्यन्तं विशाखपत्तने मास्टर् इ. के. प्रार्थनामन्दिरे प्रवृत्तः । वर्गे 57 शिक्षार्थिनः भागम् ऊढवन्तः । श्रीशदेवपुजारी, श्री अनन्तकृष्णमाचार्यः, डा. ज. चन्द्रशेखरः, श्री दोर्बलप्रभाकरशर्मा इत्यादयः उपस्थाय वर्गे मार्गदर्शनं कृतवन्तः । अस्मिन् एव काले प्रान्तद्वयस्य प्रबोधनवर्गः अपि प्रवृत्तः ।

अखिलभारतीयः प्रगतप्रशिक्षणवर्गः

संस्कृतभारत्याः योजनानुगुणम् अखिलभारतीयः प्रगतप्रशिक्षणवर्गः बेङ्गलूरुनगरे अक्षरकार्यालये 18.5.22 दिनाङ्कात् 30.5.22 पर्यन्तं प्राचलत् । अस्य उद्घाटनकार्यक्रमे मुख्यवक्ता संस्कृतभारत्याः अ.भा.उपाध्यक्षः प्रा. श्रीनिवासवरखेडीमहोदयः, अ.मुख्यातिथिः भा.मन्त्री श्री सत्यनारायणमहोदयः, वर्गाधिकारी डा. विश्वासमहोदयः च उपस्थिताः आसन् । द्वादशदिनात्मकस्य अस्य वर्गस्य सम्पूर्तिसमारोहः 29.5.22 दिनाङ्के सायं सुसम्पन्नः । तत्र अध्यक्षः दक्षिणकर्णाटकप्रान्तन्यासी श्री देवजीभाईपटेलमहोदयः, मुख्यतिथिः भूतपूर्वकर्णाटकविधानपरिषत्सदस्या डा. एस्.आर्. लीलामहोदया, मुख्यवक्ता अ.भा.सङ्घटनमन्त्री श्री दिनेशकामतमहोदयः, वर्गाधिकारी डा. विश्वासमहोदयः च उपस्थिताः आसन् । वर्गस्य मार्गदर्शकौ आस्ताम् विद्वान् जनार्दनहेगडे, डा. विश्वासः च । वर्गेऽस्मिन् श्री दिनेशकामतः, श्रीशदेवपूजारी, श्रीनिवासवरखेडी, डा. टि.एन् प्रभाकरः, डा.प.नन्दकुमारः, श्री सत्यनारायणः, श्री जयप्रकाशः, श्री दत्तात्रेयवज्रळ्ळि, श्री नागराजः च मार्गदर्शनम् अकुर्वन् । वर्गस्य अस्य शिक्षणप्रमुखः श्रीरामः, तथैव डा. उपद्रष्टरमणमूर्तिः डा. सीतारामशर्मा, डा. नागरत्ना, श्रीमती वन्दना, डा. शान्तला, डा. मीनाक्षी, श्री सर्वेशः, डा. सचिनकठाले, श्री सूर्यः, श्री रविशङ्करः, डा. आर्.रामचन्द्रः, श्री उमामहेश्वरः च शिक्षकाः आसन् । वर्गे सम्पूर्णभारततः 39, विश्वविभागतः 3 चेति 42 शिक्षार्थिनः प्रशिक्षणं प्राप्तवन्तः ।

द.तमिल्नाडुप्रान्ते प्रशिक्षणवर्गः नैपुण्यवर्गः च

दक्षिणतमिलनाडुप्रान्ते करूर्जनपदे भाष्यनामके संस्कृतशिक्षणकेन्द्रे मेमासस्य 18 दिनाङ्कतः 28 दिनाङ्कपर्यन्तं प्रान्तशिक्षकप्रशिक्षणवर्गः कार्यकर्तृनैपुण्यवर्गः च प्राचलत् । शिक्षकप्रशिक्षणवर्गे 21 शिक्षार्थिनः भागम् अवहन् । कार्यकर्तृनैपुण्यवर्गे 32 कार्यकर्तारः भागं स्वीकृतवन्तः । अ.भा. अधिकारिणौ श्री सत्यनारायणः श्री नन्दकुमारः, दक्षिणक्षेत्राधिकारी श्री आर्. रामचन्द्रः, श्री अनन्तकल्याणकृष्णः, श्री श्रीरामः च मार्गदर्शनं कृतवन्तः । वर्गयोः अनन्तरं 28, 29 दिनाङ्कयोः दिनद्वयं कार्यकर्तृमेलनं सञ्जातम् । अस्मिन् मेलने गतवर्षस्य कार्यावलोकनम् अग्रिमवर्षस्य कार्ययोजनाम् अधिकृत्य व्यापकतया चिन्तनं च कृतम् । अस्मिन् मेलने 60 कार्यकर्तारः भागम् ऊढवन्तः ।

तिरुपतौ ग्रन्थसम्पादनकार्यशाला

तिरुपतौ राष्ट्रियसंस्कृतविश्वविद्यालये पञ्चदिनात्मिका राष्ट्रिया ग्रन्थसम्पादनकार्यशाला सम्पन्ना । जून्मासस्य षष्ठदिनाङ्कात् दशमदिनाङ्कपर्यन्तम् आसीत् अयं कार्यक्रमः । ई-भारतीसम्पदः अन्तर्जालीयग्रन्थालयस्य संवर्धनार्थम् एषा कार्यशाला आयोजिता । उद्घाटनकार्यक्रमे कुलपतिः आचार्यः राधाकान्तठाकुरवर्यः आध्यक्ष्यम् आवहत् । ई-भारतीसम्पदः संवर्धने, नूतनतन्त्रांशानां प्रयोगे च विश्वविद्यालयः बद्धश्रद्धः अस्तीति सः अवदत् । अ.भा.सङ्घटनमन्त्री श्रीमान् दिनेशकामतवर्यः मुख्यातिथिः आसीत् । कुलसचिवः कमाण्डर् चल्लावेङ्कटेश्वरवर्यः, शैक्षिकसङ्कायप्रमुखः आचार्यः जि.एस्.आर्.कृष्णमूर्तिवर्यः, शिक्षासङ्कायप्रमुखः आचार्यः प्रह्लादजोषीवर्यश्च उद्घाटनसत्रे स्वविचारान् प्रकटितवन्तः । विश्वविद्यालयस्य एव पञ्च शिक्षकाः, मातृकाविभागस्य अधिकारी च मार्गदर्शकरूपेण अवर्तन्त । सप्तत्रिंशदधिकैकशतं शोधच्छात्राः अन्तर्जालमाध्यमेन ग्रन्थानां परिष्कारकार्यम् अकुर्वन् । पञ्चाशीत्युत्तरैकशताधिकैकसहस्रं पुटाः परिष्कृताः । सम्पादितानाम् एकादशपुस्तकानां प्रकाशनं www.ebharatisampat.in इत्यस्मिन् जालपुटे उपलभ्यते । संस्कृतभारतीतः उभौ प्रकल्पसहायकौ पञ्चसु दिनेषु छात्राणां मार्गदर्शनम् अकुरुताम् ।

![](magazine_images/img-1657087554Rajabhavaneshibiram.jpg)![](magazine_images/img-1657087596Gurjarsamelanam.jpeg)

![](magazine_images/img-1657087634P1Keralam-RaajyaVarshikam.jpg)![](magazine_images/img-1657087656Prashikshanavargahkonkan.jpg)



















![](magazine_images/img-1657087689Pragataprashikshanam.jpg)![](magazine_images/img-1657087723HyderabadAcedemy.JPG)
