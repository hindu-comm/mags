+++
title = "07 अश्रूणां मूल्यम्"

+++
# अश्रूणां मूल्यम्

![](magazine_images/img-1656669608KathaAshrunammulyam.jpg)

\[धनलालसया विदेशगमनमोहेन च निर्धनस्य चेतनस्य प्रेम निराकृतवती । अन्येन धनिकेन सह कृते विवाहे अपि सुखं न प्राप्तवती । तिरस्कृतः चेतनः तु स्वीयं जीवनं श्रेष्ठं कृत्वा प्रसिद्धः धनिकः च अभवत् । अकस्मात् सुधां दृष्टवान् सः एवं प्रत्यस्पन्दत ....\]

सुधायाः चक्षुर्भ्याम् अश्रूणि जलधारा इव प्रवहन्ति स्म । अश्रूणि मनसः सन्देशं वहन्ति ननु । द्रष्टा कुशली चेत् नयने दृष्ट्वा एव ज्ञातुं शक्नुयात् यत् रुदतः मनसि किं प्रचलति इति । सुधा मध्ये मध्ये एकैकं वाक्यम् उच्चार्य पुनः रोदनम् आरभते स्म । चेतनस्य मस्तिष्कं तस्याः नयनयोः विद्यमानं भावम् अवगन्तुं प्रयतमानम् आसीत् ।

तेन तस्याः भावः स्पष्टतया एव अवगतः । परन्तु तस्य हृदयम् एतत् स्वीकरणाय सज्जं न आसीत् । सुधां प्रति तस्य प्रेम एव सुधायाः निर्णयं विरुन्धत् आसीत्, उत सुधायाः आगामिनः जीवनस्य भाविनः महद्दुःखस्य पूर्वाभासः तेन अनुमीयते स्म इति न ज्ञायते । सः स्थाणुवत् सर्वम् अशृणोत् । चेतनस्य हृदयं नितरां भारयुक्तम् अभूत् । विचारान् शब्दैः रूपयितुम् अपि सामर्थ्यं न आसीत् तस्य ।

सुधा होरापर्यन्तम् अरुदत् । एतैः अश्रुभिः सह सा पूर्वतनं सर्वम् विस्रष्टुकामा आसीत् । सा अश्रुभिः चेतनं समाधातुम् अयतत । चेतनः स्वस्य अभिमतं स्वीकरिष्यति इति तस्याः विश्वासः । परन्तु मनुष्याणां मनः पिञ्जनोदनमात्रेण एव गतिमत् स्थिरीभूतं वा भवितुम् अर्हं यन्त्रम् इव न भवति ननु । चेतनस्य जीवनं विगतेभ्यः आ चतुर्भ्यः वर्षेभ्यः सुधां केन्द्रीकृत्य एव परिपुष्णाति स्म ।

परन्तु सुधायाः न तथा । जीवने सम्बन्धानां मरुभूमौ वालुकास्तूपः इव स्थिते सर्जननाशौ सा दृष्टवती । अतः एव कस्मिंश्चित् मनोनिवेशः तस्यै यावत् सहजः आसीत् तावत् एव सहजः आसीत् तस्मात् व्यासक्तिः अपि । बहिर्दृष्ट्या सा निरासक्ता इव प्रतीयते स्म ।

चेतनः संस्कृतशिक्षकः । तस्य पिता पुरोहितः शक्त्युपासकः च । सुसंस्कृते कुटुम्बे जातः सः संस्कारसम्पन्नः सुन्दरः युवा । अस्मिन् भोगपरायणे जगति पवित्रता निःस्वार्थप्रेम च स्वयमेव आकर्षकौ । तदीयाभ्याम् एताभ्यां गुणाभ्यां सुधा तं प्रति आकृष्टा अभवत् । सुधायाः चेतनं प्रति आसक्तेः अन्यत् अपि कारणम् आसीत् । तद् आसीत् सुधायाः सद्योजातः विवाहविच्छेदः । सुधा तस्मिन् समये एकाकिताम् अनुभवति स्म । चेतनस्य आगमनतः तस्याः जीवनेन शीर्णया लतया आलम्बनं प्राप्तम् इव । जीवने सन्तापः अस्मासु स्थैर्यम् अनुभवं च आनयति । कदाचित् जीवनस्य घातप्रतिघातेन जनः क्रूरः असंवेदनशीलः च भवति अपि । सुधायाः रोदनं व्याजमिव अभावयत् चेतनः । सः तस्मात् प्रातिष्ठत ।

सः बहुधा प्रीतिमान् अस्ति इति सुधा जानाति स्म । परन्तु केवलेन प्रेम्णा उदरं न पूर्यते ननु ? उदरं पूरितं चेत् अपि किं मनः तुष्येत् ? मनसः अनन्तासु इच्छासु कियत् प्रेम पूरयितुं शक्येत ? चेतनस्य आजीविका न्यूना । धनोपार्जने न तस्य रुचिः । एतस्मादेव सुधा चेतनेन वारं वारं कथिते अपि ‘मम जीवने विवाहसुखं नास्ति’ इति उक्त्वा तदीयं प्रस्तावं निराकरोत् । सा विवाहबन्धनम् अङ्गीकृत्य एतं मधुरं सम्पर्कं नाशयितुं न ऐच्छत् ।

सुधायाः देशविदेशभ्रमणेच्छा तीव्रा । तस्याः पूरणे चेतनः सामर्थ्यहीनः । अतः यदा कश्चन धनिकः प्रौढः विवाहप्रस्तावम् उपास्थापयत् तदा सुधा तं प्रस्तावम् अङ्ग्यकरोत् । चेतनस्य प्रेम्णः मूल्यं सुधा होराद्वयपर्यन्तेन रोदनेन पर्यशोधयत् । सद्योविकसितं पुष्पं तीव्रेण वायुना यथा म्लायते तथैव जाता चेतनस्य मनोऽवस्था । शून्यता तस्य जीवनम् आश्लिष्यत् ।

दश वत्सराः अतीताः । अधुना सुधायाः वयः पञ्चाशद्वर्षात्मकम् । सा तस्याः पतिः धनिकः श्रेष्ठी नारुलालः च एकस्मिन् लघुगृहे वसतः । नारुलालः सुप्रसिद्धः धनिकः आसीत् पूर्वम् । अद्य तु सः नाम्ना एव श्रेष्ठी (सेठ) । ललाटलेखः केन वा अवगम्येत ? विवाहस्य परस्मात् दिवसात् एव नारुलालस्य भाग्यं परिवृत्तम् । तस्य पुत्रौ जीवनलालः रतिलालः च पितुः षष्टितमे वयसि विवाहं न अङ्गीकृतवन्तौ । जीवनलालस्य विवाहः तु नारुलालस्य विवाहात् पूर्वमेव जातः आसीत् । प्रेम निर्बाधम् आस्वादयितुम् इच्छन् नारुलालः रतिलालस्य विवाहं क्षिप्रतया अकरोत् । कन्यां कुटुम्बं च सम्यग् अपरिशील्य एव सः रतिलालस्य विवाहम् अकरोत् । धनस्य प्राचुर्यं तु आसीदेव । अतः कनिष्ठस्य पुत्रस्य विवाहे नारुलालः जलवत् धनस्य व्ययम्
अकरोत् । नववधूः स्वर्णाभरणैः अलङ्कृता वरपक्षेण । एतस्मात् विवाहात् षण्णां मासानाम् अनन्तरं नारुलालः कृतदारः अभवत् । तस्य विवाहात् परस्मिन् दिवसे एव रतिलालस्य वधूः प्रभूतं धनम् आभरणानि च स्वीकृत्य पलायिता । पुत्रः रतिलालः अपि विदेशं गत्वा तत्रैव अवसत् ।

नारुलालः नवीनप्रणयस्य आस्वादनं कर्तुकामः । परन्तु आत्मीयानां बन्धूनां व्यङ्ग्यशरैः सः आनन्दः सुस्वादुभोजने वालुकाकणः इव प्रतीयते स्म । सुधा तस्य वरिष्ठात् पुत्रात् पञ्चभिः वर्षैः वरिष्ठा । अतः सः सुधां ‘मातः !’ इति कदापि न सम्बोधितवान्, न वा तां मातृत्वेन अङ्गीकृतवान् ।

पत्न्याः मरणस्य अनन्तरं पिता महता कष्टेन पुत्रौ अपालयत् । तस्मात् पितुः विवाहनिश्चयविषये असहमतः भूत्वापि जीवनलालः तद्विरुद्धं न गतवान् । ‘अस्मिन् प्रौढे वयसि यदि पितुः जीवने नवप्रेमाङ्कुरः उद्गत्य तस्य जीवनं सुरभितं कुर्यात् तर्हि अत्र का हानिः ?’ इति भावना तस्य । परन्तु समाजः न तथा उदारः । पित्रा सह मनोमालिन्यं न भवेत् इत्येतदर्थं जीवनलालः अन्यत्र गत्वा स्वीयं लघूद्योगं संस्थाप्य पृथक् निवासम् आरभत ।

सुधायाः विवाहस्य अनन्तरं नारुलालस्य उद्योगे महती हानिः अभवत् । तस्य विश्वासपात्रभूताः कर्मिणः अपि अन्यत्र गतवन्तः । यः नारुलालः वर्षे एकवारं विदेशं गच्छति स्म, यस्मात् सुधा तदीयं विवाहम् अभ्युपगतवती च, सः विवाहात् परं न कुत्रापि अगच्छत् ।

सुखस्य सर्वे बन्धवः, न दुःखस्य कश्चन । नारुलालस्य आत्मीयाः बन्धवश्च सर्वे तं पर्यत्यजन् । बाल्यबन्धुः रघुरामः एकः एव तादृशं व्यवहारं न अकरोत् । रघुरामस्य उभौ पुत्रौ । जेष्ठः पुत्रः श्यामसुन्दरः अमेरिकायां वसति । कनीयान् पुत्रः रामसुखः पितुः उद्योगं परिगृहीतवान् । रामसुखस्य पत्नी शर्मिष्ठा सुधातः वर्षत्रयेण कनीयसी । सुधायाः जीवने मातापित्रोः वात्सल्यात् ऋते अन्यतः कुतश्चित् अपि प्रीत्यतिशयः न प्राप्तः । शर्मिष्ठा एका एव तस्याः आत्मीयसखी ।

तेषु दिनेषु ज्ञानचैतन्यमहाराजम् अधिकृत्य भूयसी चर्चा प्रचलति स्म । ज्ञानचैतन्यः भागवतमूर्धन्यः विद्वान् । तस्य भागवतप्रवचनं श्रोतुं सहस्रशः जनाः आगच्छन्ति । तस्य कथायाः आयोजनं राजसूययज्ञसदृशं भवति स्म । नगरस्य सर्वे गणमान्याः तस्य भक्ताः । परन्तु चतुर्वेदिपरिवारविषये सः विशेषतः स्निह्यति ।

केभ्यश्चित् वर्षेभ्यः पूर्वं रघुरामः सपरिवारं हरिद्वारं गतवान् आसीत् । गङ्गास्नानं कुर्वता तेन कश्चित् मधुरः पाठः श्रुतः । सः इतस्ततः दृष्टवान् । वृक्षतले अनतिदूरे कश्चन युवा भागवतं मधुरतया पठन् आसीत् । रघुरामः तेन पाठेन नितरां व्यामुग्धः अभवत् । ततः सः परिवारं गृहं प्रति प्रेषयित्वा निश्चितवान् यत् अस्य निकटे केचन दिवसाः यापनीयाः इति ।

तदवसरे सः ज्ञानचैतन्यस्य प्रतिभां सम्यक् अभिज्ञातवान् आसीत् । अतः एव सः अग्रे ज्ञानचैतन्यस्य प्रथमं प्रवचनं स्वनगरे कारितवान् । तस्य प्रवचनं श्रुत्वा श्रोतारः काश्चन घण्टाः यावत् आध्यात्मिकं राज्यं प्रविष्टवन्तः अभवन् । तस्य पूर्वनाम किम् इति कोऽपि न जानाति स्म । परन्तु जगति सः ज्ञानचैतन्यः इति नाम्ना ख्यातः अभवत् ।

ज्ञानचैतन्यः पञ्चभ्यः वर्षेभ्यः परम् इदं नगरम् आगतवान् अस्ति । नगरे तस्य प्रवचनस्य विज्ञापनपत्राणि इतस्ततः लग्नानि । सप्त दिवसान् यावत् प्रवचनं प्रवृत्तम् । सहस्रशः जनाः तस्य प्रवचनं श्रोतुम् आगताः । प्रतिदिनं वार्तापत्रस्य मुख्यं पृष्ठं तस्य प्रवचनं विवृणोति स्म ।

तद्दिने प्रवचनस्य परिसमाप्तिः । अतः तद्दिने प्रातःकाले ज्ञानचैतन्यः रघुरामस्य गृहं प्रति आमन्त्रितः आसीत् । शर्मिष्ठा अपि सुधाम् आह्वयत् । आदौ सुधा गन्तुं सज्जा न अभवत् । परन्तु शर्मिष्ठायाः विशेषानुरोधस्य कारणतः सा आगमनम् अभ्युपगतवती । एकाकिताम् अनुभवन्त्याः सुधायाः नीरसता निराकरणीया इति उद्देशेन शर्मिष्ठा विषयेऽस्मिन् महान्तम् अनुरोधं कृतवती आसीत् । सुधायाः लघुगृहे तस्याः वृद्धात् पत्युः ऋते अन्यः न कोऽपि आसीत्, येन सह सा आलपितुं शक्नुयात् ।

प्रातःकाले सुधा रघुरामस्य गृहे आयोजिते सत्सङ्गे उपस्थिता । कक्षे भूमौ प्रायशः पञ्चाशत् जनाः उपविष्टाः आसन् । सम्मुखे आसन्दे ज्ञानचैतन्यः उपविशन् उत्तमजीवनं कथं यापनीयम् इति विवृण्वन् आसीत् । सुधा दश निमेषान् यावत् विलम्बेन आगता । यदा सुधा प्राविशत् तदा ज्ञानचैतन्यः किञ्चित्कालं यावत् प्रवचनं स्थगयिवा ताम् अपश्यत् । सर्वेषां दृष्टिः सुधायां स्थिरीभूता । सुधा असहजताम् अनुभूय एकस्मिन् पार्श्वे उपाविशत् ।

सभा होरापर्यन्तं प्राचलत् । ज्ञानचैतन्यः नानाप्रश्नानाम् उत्तरम् अददात् । पृष्टेषु प्रश्नेषु अधिकाः दुःखकष्टादीनि कथं दूरिकरणीयानि इति विषये एव आसन् । आध्यात्मिकी जिज्ञासा द्वित्राणाम् एव आसीत् । भोजनं परिसमाप्य सर्वे गृहम् अगच्छन् । सुधा अपि शर्मिष्ठया सह आलप्य गृहं प्रत्यावर्तत ।

परस्मिन् दिवसे सुधायाः लघुगृहं पुरतः त्रीणि कार्यानानि स्थगितानि । सम्मुखस्थात् कार्यानात् कश्चन जनः अवतीर्य सुधायाः गृहस्य द्वारम् अताडयत् । सुधा द्वारम् उद्घाटितवती । कश्चन युवकः अवोचत् - ‘पूज्यवरः ज्ञानचैतन्यः भवतीम् आह्वयति’ इति । पर्वततुल्यः जनः स्वस्य लघुगृहम् आगत्य आह्वयति इति अकस्मात् ज्ञात्वा सुधा सन्तुष्टान्तरङ्गा आश्चर्यान्विता च अभवत् । शिरसि शाटिकाञ्चलं धृत्वा तं युवकम् अनुसरन्ती सा कार्यानसमीपम् अगच्छत् । कार्यानस्य गवाक्षम् उद्घाट्य अन्तस्स्थः कश्चित् जनः हस्तं प्रसार्य एकं सम्पुटं तस्यै दत्त्वा झटिति ततः प्रातिष्ठत ।

किं प्रवर्तमानम् अस्ति इति अवगन्तुं सुधायाः तु न अवसरः । सा तत् अवगत्य किञ्चित् वक्तुं यावत् उद्यता तावता यानम् अग्रे असरत् । सुधा गृहं प्रत्यागत्य अन्तः गत्वा सम्पुटम् उदघाटयत् । सम्पुटे शाटिकाद्वयम्, एकं लघुपोटलम्, एकं पत्रं च आसीत् । सुधा पत्रम् उद्घाट्य पठितुम् उद्युक्ता अभवत् ।

प्रिये सुधे,

त्वं मां न अभिज्ञातवती प्रायः । अहं चेतनः । तव रूपं कालस्य असहयोगेन मलिनं जातं स्यात् नाम । परन्तु तत् न तथा मलिनं, येन तत् अभिज्ञातुं शक्यं न स्यात् । त्वाम् अधिकृत्य शर्मिष्ठायाः मुखात् अहं सर्वं विवरणम् अलभे । स्मरसि यत् अन्तिमे दिवसे यदा आवाम् अन्तिमवारं मिलितवन्तौ, तदा त्वं भृशम् अश्रूणि अस्रावयत् । मम प्रेम्णः मूल्यं त्वं कैश्चित् अश्रुबिन्दुभिः प्रतिशोधयितुम् अर्हं परिगणितवती । परन्तु मम दृष्ट्या तत् प्रेम आसीत् अमूल्यम् । आस्तां सा कथा । सम्पुटे पोटले लक्षद्वयं रूप्यकाणि सन्ति । पत्रे मम पत्रसङ्केतः अपि अस्ति । यदि कदाचित् आवश्यकता भवेत् तर्हि मां स्मर । अहं दूरवाणीसङ्ख्यां न ददामि । यतः अहं तव इदं जीवनं बाधितुं न इच्छामि । मम हृदये तव प्रेम पूर्ववदेव अस्ति । जीवने कदापि काचिद् आवश्यकता यदि भवेत् तर्हि त्वं मां सूचय । अहं तां पूरयितुम् अवश्यमेव प्रयासं करिष्यामि ।

इति चेतनः


