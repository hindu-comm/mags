+++
title = "03 प्राचीनानां खगोलशास्त्रीयाणां "

+++
# प्राचीनानां खगोलशास्त्रीयाणां ताडग्रन्थस्य प्रकाशनप्रयासः कश्चन

## चतुश्शताधिकेभ्यः वर्षेभ्यः पूर्वं रचितानां ताडग्रन्थरूपाणां मन्मातामहगृहे स्थितानां ग्रन्थानां सम्पादनप्रकाशनप्रयासः यः प्रवृत्तः तत्सम्बद्धा गाथा इह विव्रियते । ग्रन्थाः एते प्राधान्येन खगोलशास्त्रसम्बद्धाः । खगोलशास्त्रं च विज्ञानसम्बद्धम् । अतः विषयेऽस्मिन् सर्वेषाम् अपि आसक्तिः भवेत् एव इत्यतः विवरणम् एतत् उपस्थाप्यते अत्र ।

कर्णाटके सह्याद्रिश्रेण्यां विलसति ‘शृङ्गेरी’नामकं स्थानम् । स्थलस्यास्य प्रशान्तताम् अपूर्वतां च अवलोक्य तुङ्गातीरे शङ्कराचार्यवर्येण अत्र दक्षिणाम्नायशारदापीठं प्रतिष्ठापितम् । वैदिकधर्मस्य संरक्षणाय सम्पोषणाय च देशस्य चतुर्षु कोणेषु प्रतिष्ठापितेषु आम्नायपीठेषु आदिमं पीठम् एतत् एव । शङ्कराचार्यस्य प्रमुखेषु शिष्येषु अन्यतमः श्री सुरेश्वराचार्यवर्यः पीठस्यास्य प्रथमः अधिपतिः । ‘शारदापीठम्’ इत्यपि ख्यातम् एतत् पीठम् अनेकेषां वेदशास्त्रविदुषाम् आश्रयस्थानम् अपि । अत्रैव शङ्करनारायणजोयिसवर्यः (1903-1998) आश्रयं प्राप्नोत् ।

ज्योतिषविद्वान् सः 1925 तमे वर्षे मैसूरीयायां महाराजसंस्कृतमहापाठशालायां विद्वत्पदवीं प्राप्य शृङ्गेरीमठे आस्थानविद्वान् जातः । श्रीमठीयायां सद्विद्यासञ्जीविनीसंस्कृतपाठशालायाम् अध्यापकत्वेन अध्यक्षत्वेन च चत्वारिंशदधिकानि वर्षाणि कार्यम् अकरोत् । तदीयां सेवातत्परतां कार्यदक्षतां च संवीक्ष्य 35तमपीठाधीश्वरैः श्री श्री अभिनवविद्यातीर्थस्वामिभिः तस्मै ‘कुलपतिः’ इति बिरुदः प्रदत्तः । तस्य कुलपतिबिरुदभूषितस्य शङ्करनारायणजोयिसस्य दौहित्रः अहम् ।

बाल्यकालीनः मम विद्याभ्यासः शृङ्गेरीक्षेत्रे एव प्रवृत्तः । तदवसरे मातामहगृहे एव वासः आसीत् मम । तस्मिन् गृहे कपाटिकायाम् अनेके ताडग्रन्थाः दृश्यन्ते स्म । अपरस्यां कपाटिकायां मुद्रितानि पुस्तकानि अपि विराजन्ते स्म ।



![](magazine_images/img-1656668188Screenshotfrom2022-07-0115-00-38.png)

विद्यालयाध्ययनं समाप्य अग्रिमाध्ययनाय अहं नगरान्तरं गतवान् । उद्योगं निमित्तीकृत्य मया विविधेषु स्थलेषु वासः कृतः । एवं मम जीवनस्य भूयान् कालः विविधेषु नगरेषु यापितः अभवत् । 2008 तमे मातामहशिष्याः केचन निर्णीतवन्तः - मातामहं निमित्तीकृत्य काचित् स्मरणसञ्चिका प्रकाशनीया इति । तदवसरे अहं मातामहगृहीये सङ्ग्रहे स्थितानि पत्रपुस्तकादीनि लेखनाभिलेखादीनि च पर्यशीलयम् । एकत्र लिखितं दृष्टम् - ‘अस्मत्पूर्वजाः महाविद्वांसः आसन्’ इति । अपरत्र शृङ्गेरीमठाय दत्तानां 40 ताडग्रन्थानाम् आवली प्राप्ता । पञ्च ताडपत्रग्रन्थाः अपि गृहे सम्प्राप्ताः ।

तेषु एव दिनेषु संस्कृताध्ययने मम मतिः जाता । अतः पत्रालयशिक्षणयोजनायाः अङ्गतया प्रवेशपरिचयशिक्षाकोविदपरीक्षासु मया उत्तीर्णता प्राप्ता । बाल्ये या

![](magazine_images/img-1656668277Screenshotfrom2022-07-0115-05-14.png)

संस्कृतप्रीतिः मयि आसीत् सा इदानीं पल्लविता । कर्णाटकमुक्तविश्वविद्यालये स्नातकोत्तरपदवी (एम्.ए.) अपि मया प्राप्ता । एतस्मात् संस्कृतस्य अगाधज्ञानभाण्डागारस्य स्थूलं परिचयं प्राप्तुम् अपेक्षितं मम ज्ञानं प्रवृद्धम् । वेदाङ्गज्योतिषस्य स्थूलपरिचयः मया प्राप्तः । ज्योतिषे फलितसंहितासिद्धान्ताख्याः त्रयः स्कन्धाः सन्ति इति अवगतम् । खगोलशास्त्रं नाम किम् इति स्थूलतया ज्ञातम् अपि ।

‘अस्मत्पूर्वजाः विद्वांसः आसन्’ इति मातामहेन यत् उल्लिखितम् आसीत् तत् स्मृतिपथम् आगतम् । मातामहगृहे ये पञ्च ताडग्रन्थाः आसन् तेषु किम् अस्ति इति ज्ञाने मयि कुतूहलम् उत्पन्नम् । ग्रन्थस्थानि पत्राणि उत्तमस्थितौ एव आसन् । ग्रन्थस्था लिपिः का इति न ज्ञातम् । ततः विषयः अपि न ज्ञातः ।

2011तमे वर्षे मया बेङ्गलूरुनगरस्थः डा. नटेशवर्यः दृष्टः । सः तं ताडग्रन्थं परिशील्य अवदत् - ‘‘ग्रन्थोऽयं नन्दिनागरीलिप्या लिखितः’’ इति । एकस्मिन् ग्रन्थे लिखितं परिशील्य सः अवदत् - ‘‘ग्रन्थस्यास्य नाम करणाभरणम् इति । ग्रन्थकर्ता शृङ्गपुरवासी देवणज्योतिर्विदात्मजः शङ्करनारायणः । 1525 तमे शालिवाहनशके शोभकृत्संवत्सरे ग्रन्थोऽयं लिखितः’’ इति ।

चतुश्शताधिकवर्षेभ्यः पूर्वं लिखितः अपि ताडपत्रग्रन्थः सुस्थितौ एव आसीत् । तथापि मूलपत्राणां संरक्षणविषये अवधातव्यं खलु ? अतः मया चित्रकलापरिषत्प्राङ्गणस्थायाः इण्टेक्संस्थायाः (Intec) सम्पर्कः कृतः । तया संस्थया आधुनिकपद्धत्या तेषां ताडपत्राणां संरक्षणाय उपायाः अनुष्ठिताः । मातामहविषये स्थितात् आदरभावात् श्रीमठीयेन शङ्कराद्वैतकेन्द्रेण एकस्य ग्रन्थस्य प्रतिलिपिनिर्वर्तनं (स्क्यान्) कृतम् । अन्येषां चतुर्णां ग्रन्थानां प्रतिलिपिः राष्ट्रियपाण्डुलिपिसंस्थानेन सम्पादिता । एवं ग्रन्थानां संरक्षणविषये प्रथमः घट्टः समाप्तः ।

ततः मया नन्दिनागरीलिपिं ज्ञातुं समर्थस्य जनस्य अन्वेषणाय प्रयासः आरब्धः । तदवसरे कस्याश्चित् संस्थायाः ताडपत्रसम्बद्धस्य विभागस्य उद्योगी, यश्च मम सुहृत् अपि, अवदत् - ‘‘एतादृशेन प्रयासेन न किमपि विशेषप्रयोजनम् । अन्यावलम्बनं कालव्ययाय एव । स्वयमेव नन्दिनागरीलिपिः ज्ञायताम् । महाकठिनं कार्यं न तत्’’ इति । तेन नन्दिनागरीलिपिविषये पुस्तकं लिखितवत्याः तिरुवनन्तपुरीयायाः डा. विशालाक्षीवर्यायाः दूरवाणीसङ्ख्या अपि दत्ता । अहं डा. विशालाक्षीवर्यायाः सम्पर्कं संसाध्य पुस्तकम् आनायितवान् ।

तदनन्तरं नन्दिनागरीलिपेः अभ्यासः आरब्धः । वर्णमाला, गुणिताक्षराणि, संयुक्ताक्षराणि इत्यादीनाम् अभ्यासः कृतः मासाभ्यन्तरे । तावता मया तस्याः लिपेः पठनस्य सामर्थ्यं प्राप्तम् आसीत् । किन्तु तत् सामर्थ्यं परीक्षणीयं ननु ? गृहे नन्दिनागरीलिप्या लिखितः वाल्मीकिरामायणसम्बद्धः ताडपत्रग्रन्थः अपि कश्चन आसीत् । ततः सुन्दरकाण्डं चित्वा 800 श्लोकाः देवनागरीलिप्या लिखिताः मया । तत् मुद्रितपुस्तकस्थैः श्लोकैः तोलितम् । तस्मात् मया भावः प्राप्तः - ‘मम सामर्थ्यं न दुर्बलम्’ इति । अनन्तरं ज्योतिषग्रन्थानां लिपिपरिवर्तनकार्यम् आरब्धम् । संस्कृतभाषानिबद्धं देवनागर्या, कन्नडभाषानिबद्धं कन्नडलिप्या च लिखितं मया । एतदर्थं पञ्चषाः मासाः व्ययिताः । 2013तमे वर्षे कस्याञ्चित् पुस्तकमेलायां मया तेलुगुलिप्यात्मकं सङ्गणकीयम् अक्षरफलकं दृष्टम् । तस्य उपयोगक्रमः अपि तत्रत्यैः बोधितः । तत्सम्बद्धं तन्त्रांशं मम यन्त्रे अवारोप्य मया तेलुगुलिप्याः अभ्यासः आदौ कृतः । तदनन्तरं देवनागरीलिपेः कन्नडलिपेः च अभ्यासः अपि कृतः । युनिकोड्नामकस्य मुद्राक्षरवर्गस्य परिचयः अपि जातः । मया हस्तेन लिखितस्य ग्रन्थस्य अक्षरसंयोजनम् आरब्धम् । पञ्चषमासाभ्यन्तरे एतत् कार्यम् अपि समाप्तम् ।

ताडपत्रग्रन्थालयान् विविधान् गत्वा, ताडपत्रग्रन्थसम्पादनसम्बद्धानि पुस्तकानि पठित्वा, तद्विषयकवैदुष्यवद्भिः चर्चां कृत्वा च मया मत्समीपस्थानां ग्रन्थानां सम्पादनं कथं करणीयम् इति विषये विवरणं सङ्गृहीतम् । यावत् अग्रिमः मार्गः स्पष्टतां गतः तावता पञ्चषाणि वर्षाणि एव गतानि आसन् ।

मम संस्कृतज्ञानम् अत्यल्पम् इति पूर्वम् उक्तम् एव । ज्योतिषज्ञानस्य तु सर्वथा अभावः । ‘ताडपत्रे लेखनसमये जायमानात् अनवधानात्, लिपिपरिवर्तनसमये मया कृतात् प्रमादात् च दोषाः जाताः स्युः । अतः लिपिपरिवर्तनं यत् कृतं तत् विद्वद्भिः परिशीलनीयम् । सः एव समुचितः मार्गः’ इति निश्चितं मया । 2014 तमे वर्षे विषयेऽस्मिन् मया श्रीमतः चमूकृष्णशास्त्रिवर्यस्य साहाय्यं प्रार्थितम् । सः मुम्बयीये तन्त्रज्ञानसंशोधनसंस्थाने (ऐ.ऐ.टि.) संशोधनसहायकत्वेन कार्यं कुर्वतः डा.महेशवर्यस्य परिचयम् अकारयत् । डा. महेशवर्यः ‘करणाभरण’नामकस्य ग्रन्थस्य अध्ययनं विधातुं सहर्षम् अङ्गीकृतवान् ।

अन्यः ग्रन्थः ‘गणितगन्नडि’नामकः । (‘गणितदर्पणः’ इत्यर्थः) । कन्नडभाषीयः अयं ग्रन्थः अपि खगोलशास्त्रसम्बद्धः एव । बेङ्गलूरुनगरीयस्य नेहरूतारालयस्य निदेशिका डा.शैलजावर्या ग्रन्थस्यास्य परिशीलनादिनिमित्तं समयदानम् अभ्युपगतवती ।

![](magazine_images/img-16566683233.jpeg)



![](magazine_images/img-16566683781.jpeg)



ये ताडग्रन्थाः मम मातामहगृहे लब्धाः तेषां विषये सामान्यं विवरणम् इत्थम् - प्राप्तेषु षट्सु ग्रन्थेषु चत्वारः ग्रन्थाः देमणजोयिसपुत्रेण शङ्करनारायणजोयिसेन विरचिताः । एकः ग्रन्थः देवरुजोयिसपुत्रेण देमणजोयिसेन विरचितः । अपरः ग्रन्थः चोलराजपण्डितेन (यः मत्पूर्वजः न) लिखितः । एते ग्रन्थाः प्रायः षोडशशततमे वर्षे (1600) तत्समीपवर्तिवर्षे वा लिखिताः । तस्मिन् काले श्री श्री अभिनवनृसिंहभारतीस्वामिनः शृङ्गेरीपीठाधीशाः आसन् । ते चतुर्विंशतितमपीठाधीशाः तस्य पीठस्य । (1599-1622) । अतः एतेषां ग्रन्थानाम् आरम्भे अन्ते च ‘श्रीनृसिंहभारतीगुरुभ्यो नमः’ इति वाक्यं दृश्यते । शृङ्गेरीमठप्राङ्गणे स्थिते शिलाशासने - ‘श्री श्री अभिनवनृसिंहभारतीस्वामिभिः 1525तमे शालिवाहनशके (1603 सा.श.) शोभकृत्संवत्सरस्य भाद्रपदशुक्लदशम्यां भानुवासरे नृसिंहपुरीये अग्रहारे वसद्भ्यः कृषिभूमिः दानरूपेण दत्ता’ इति उल्लेखः दृश्यते । (Epigraphia Carnitica, Vol IV, Ric 1901, pp348-349) तत्र फलानुभविनाम् आवलौ - ‘काश्यपगोत्रीयः माध्यन्दिनशाखीयः कात्यायनसूत्रीयः देमणजोयिसपुत्रः शङ्करनारायणज्योतिषः’ इति उल्लिखितम् अस्ति ।

यौ ग्रन्थौ मुद्रितौ तद्विषयकं विवरणम् -

1. करणाभरणम् (1603) - ज्योतिषशास्त्रीयः करणग्रन्थः अयम् । द्वादशे शतके स्थितेन ब्रह्मदेवेन विरचितस्य ‘करणप्रकाश’नामकस्य संस्कृतव्याख्यानरूपः अयं ग्रन्थः देमणजोयिसपुत्रेण शङ्करनारायणजोयिसेन लिखितः । डा.के.महेशवर्येण अधीत्य संशोधितः । तिरुपतिस्थेन राष्ट्रियसंस्कृतविद्यापीठेन प्रकाशितः । (2020)

![](magazine_images/img-16566684172.jpeg)



2. गणितगन्नडि (1604) - चतुर्दशे शतके स्थितेन विद्दणाचार्येण लिखितस्य ‘वार्षिकतन्त्र’नामकस्य ग्रन्थस्य कन्नडव्याख्यानम् एतत् (‘गणितदर्पणः’ इति ग्रन्थनाम्नः अनुवादः) । देमणजोयिसपुत्रेण शङ्करनारायणजोयिसेन विरचितम् । डा.बि.एस्.शैलजा कन्नडव्याख्यानस्य आङ्ग्लानुवादं सज्जीकृत्य गणितीयविश्लेषणम् अपि योजितवती । बेङ्गलूरीयया ‘नवगर्णाटक पब्लिकेषन्स्’ इत्यनया संस्थया एतत् पुस्तकं प्रकाशितम् । (2021) (अनयोः ग्रन्थयोः परिचयः ‘ग्रन्थपरिचय’विभागे प्रकाशितः अस्ति ।)

एतौ अतिरिच्य अन्ये ये चत्वारः ग्रन्थाः सन्ति तेषां विवरणम् इत्थम् -

1. ग्रहणमुकुरः - देवरुजोयिसपुत्रस्य देमणजोयिसस्य कृतिः इयम् । मूलश्लोकाः संस्कृतेन, व्याख्यानं कन्नडभाषया च अस्ति अत्र । ग्रन्थस्यास्य विषये अध्ययनं प्रचलति ।

2. चोलराजीयम् - सूर्यसिद्धान्तसम्बद्धं संस्कृतव्याख्यानम् अत्र अस्ति । आर्यसूर्यपुत्रेण चोलराजपण्डितेन (अस्मत्पूर्वजः न अयम्) लिखितम् । अप्रकाशितस्य अस्य ग्रन्थस्य अध्ययनं प्रचलति ।

3. तन्त्रदर्पणः - चतुर्दशे शतके स्थितेन विद्दणाचार्येण विरचितस्य ‘वार्षिकतन्त्र’स्य संस्कृत-व्याख्यानरूपम् एतत् देमणजोयिसपुत्रेण शङ्करनारायण-जोयिसेन विरचितम् । तिरुपतिस्थस्य राष्ट्रियसंस्कृत-विद्यापीठस्य शोधार्थी कश्चित् एतत् अधिकृत्य ‘विद्यावारिधि’पदव्यर्थम् अध्ययनं करोति ।

4. ग्रहणरत्नम् - देमणजोयिसपुत्रेण शङ्करनारायणजोयिसेन विरचिता स्वतन्त्रकृतिः इयम् । अत्र 67 श्लोकाः सन्ति । रव्यानयनं, चन्द्रानयनम्, उपकरणानि, सोमग्रहणानयनं, सूर्यग्रहणाधिकारः इत्यादयः विषयाः सन्ति अत्र । ग्रन्थस्यास्य अध्ययनं न कृतं केनापि अद्यावधि ।

ताडग्रन्थरूपेण स्थितः विज्ञानज्ञानराशिः सार्वजनिकोपयोगाय लभ्येत इति उद्देशेन बहुभिः विद्वद्भिः विषयेऽस्मिन् प्रयासः कृतः, क्रियमाणः अस्ति च । चतुश्शताधिकवर्षेभ्यः पूर्वं विरचिताः ग्रन्थाः दशाधिकाः सन्ततिपरम्पराः यावत् जागरूकतया संरक्षिताः मत्पूर्वजैः । अस्मिन् कर्मणि प्रवृत्तिं दर्शयितुं मया अवसरः प्राप्तः यत् तत् तु मम पूर्वजन्मनः सुकृतस्य एव फलम् । अहं तु निमित्तमात्रम् । सः भगवान् मद्द्वारा कार्यमेतत् कारयन् माम् अनुग्रहीतुम् इच्छन् मयि प्रवृत्तिं दर्शितवान् । नमस्तस्मै सूत्रधाराय ।

![](magazine_images/img-1656668530Screenshotfrom2022-07-0115-11-44.png)

![](magazine_images/img-1656668580Screenshotfrom2022-07-0115-12-39.png)
