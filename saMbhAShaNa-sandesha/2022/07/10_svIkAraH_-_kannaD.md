+++
title = "10 स्वीकारः - कन्नडमूलम् - विवेका"

+++
**स्वीकारः**

**- कन्नडमूलम् - विवेकानन्दकामतः**

**- अनु - जनार्दनः**

**22. विवाहः कुतो न स्यात् ?...**

गते मासे \[सर्वं श्रुतवान् सूर्यः त्वरया गृहम् आगत्य पितुः पादौ गृहीत्वा क्षमां प्रार्थयमानः अश्रूणि स्रावितवान् । पितापुत्रयोः मनःकालुष्यम् अपगतम् । विजयम्मायाः मनसि विद्यमानान् दुर्भावान् सा अपनीतवती । सर्वस्य अस्य साधयित्रीम् अपूर्वां प्रति स्वानुरागभावं प्रकटय्य तस्याः तद्विषयकम् अङ्गीकारं प्राप्य च मोदातिशयं प्राप्तवान् सूर्यः । राववर्यस्य कार्येषु सहभागः, कार्यानचालनम्, आर्थिकव्यवहारे अवधानं चेति सर्वमपि सानन्दं प्रवर्तयति स्म सः । मात्रा सह आगत्य रावविजयम्मयोः पुरतः अपूर्वायाः परिणये आसक्तिम् उपस्थापितवान् आदर्शः । तावता अपूर्वायां तदीयां तस्मिन् च अपूर्वायाः प्रीतिं च पित्रोः सम्मुखे उपस्थापितवान् सूर्यः । तेन राववर्यः विस्मितः ।\] तदनन्तरम्….

कापि आतङ्कः, काचित् भीतिः च राववर्यस्य मुखे स्फुटतया दृश्यते स्म । पत्युः मुखभावं लक्षितवती विजयम्मा तस्य पार्श्वे उपविश्य अपृच्छत् - ‘‘किम् अयं विवाहप्रस्तावः भवतः सम्मत्यै न जातः ?’’ इति ।

‘‘आम् । तस्य कारणं त्वं जानासि एव’’ इति अवदत् रावः गाम्भीर्येण ।

विजयम्मा किञ्चित्कालं चिन्तने निमग्ना । ततः सा तं सान्त्वयन्ती इव अवदत् - ‘‘अद्यपर्यन्तं यथा प्रवृत्तं तथैव अग्रे अपि प्रवर्तिष्यते । तद्विषये अधिकचिन्ता न करणीया’’ इति ।

![](magazine_images/img-1656671141Dharavahini.jpg)

‘‘सत्यं दीर्घकालं यावत् तिरोधातुं न शक्यते । कदाचित् वा तत् प्रकाशितं भवेत् एव । तदा किं भवेत् इति चिन्तनीयं ननु ? असत्यं कथयित्वा सत्यं तिरोधाय वा विवाहः निर्वर्त्येत चेदपि कालान्तरे वा यदा सत्यं प्रकाश्येत तदा किं घटेत इत्यपि चिन्तनीयं ननु अस्माभिः ? अतः विजये ! इतोऽप्यधिककालं सत्यस्य गोपने न उत्सहते मम मनः ।’’

“एवं तर्हि किं व्यक्ततया वयं सत्यं प्रकाशयेम ? किं सम्भवेत् एतत् ? सूर्यस्य पुरतः विवाहनिराकरणवचनप्रकाशने आवयोः शक्तिः अस्ति किम् ? तदीयं जीवनम् ऋजुभूतम् अपूर्वायाः कारणात् एव । तस्याः आलम्बनं यदि तेन आजीवनं प्राप्येत तर्हि तदीयं भाविजीवनं सन्तोषमयम् एव भवेत् ननु ?’’

‘‘मातृप्रेमकारणतः तव विवेचनशक्तिः कुण्ठिता अस्ति विजये ।’’

‘‘तदेव प्रियं मम । मम पुत्रस्य सुखशान्तिसन्तोषादयः एव मम दृष्ट्या नितरां मुख्याः । एतावन्ति वर्षाणि तेन दुःखमेव भुक्तम् । इतः परं वा सुखम् अनुभवतु नाम सः’’ इति अवदत् विजयम्मा ।

एतां बोधयितुं प्रायः न शक्यते एव इति निर्णीतवान् रावः बहुधा विचिन्त्य वसुमतीं दूरवाण्या असूचयत् - ‘त्वरया प्रस्थाय आगम्यताम्’ इति ।

\* \* \*

ग्रामात् आगता वसुमती राववर्येण उक्तं सर्वं श्रुत्वा स्वकर्णयोः एव न विश्वसितवती । ‘‘तस्याः विवेकः न्यूनः । एषः विवाहः भवितुं न अर्हति । ताम् अहं बोधयिष्यामि । सा स्नुषात्वेन स्वीकरणीया इति स्वप्नः भवद्भ्याम् अपि न द्रष्टव्यः । अयं विवाहः मम सम्मतः
न । अयं यथा न प्रवर्तेत तथा अहं करिष्यामि’’ इति वसुमती दृढतया यदा अवदत् तदा विजयम्मा म्लानमुखा जाता ।

‘‘वसुमते ! अविचिन्त्य किमपि मा निर्णीयताम् । साधकबाधकतां सम्यक् परामृश । सूर्ये कीदृशं परिवर्तनं जातम् इति सकृत् परिचिन्तय । यदि परिवर्तनं जातं न स्यात् तर्हि महाविवेकिनी अपूर्वा तस्य परिणयं किम् अभ्युपगतवती भवेत् ? तयोः इष्टानिष्टम् अपि मनसि स्थापनीयं ननु अस्माभिः ? उभौ अपि प्राप्तवयस्कौ स्तः एव । अस्माकं विरोधे सति अपि तौ कमपि अनुक्त्वा स्वयं यदि विवाहं निर्वर्तयेतां तर्हि वयं किं वा कर्तुं शक्नुयाम ?’’

विजयम्मा पुत्रहितैकदृष्ट्या एव चिन्तयति इति अवगत्य - ‘‘अपूर्वा अस्मान् अनुक्त्वा स्वयं विवाहं न कुर्यात् एव । तादृशी दुःस्वभावा न सा । अहमेव तां वस्तुस्थितिं श्रावयिष्यामि । ततः सा एव यथोचितं निर्णयतु नाम’’ इति वसुमती यदा अवदत् तदा विजयम्मायाः मनः क्रोधसन्तप्तं जातम् ।

‘‘उपकारस्मरणहीनाः भवन्तः’’ इति सतर्जनम् उक्त्वा ततः निर्गतवती सा ।

रावः शिरः अवनमय्य अतिष्ठत् । अग्रे किं करणीयम् इति तेनापि न ज्ञायते स्म । वसुमती तु अपूर्वायाः आगमनमेव प्रतीक्षमाणा अतिष्ठत् । अपूर्वायाः प्रत्यागमनसमये तया सह सूर्यः अपि आसीत् ।

वसुमत्याः आगमनं दृष्ट्वा अपूर्वया महत् आश्चर्यं प्राप्तम् ।

‘‘किमेतत् आर्ये ! पूर्वसूचनां विनैव उपस्थितम् !’’ इति वदन् करौ संयोज्य नमस्कारम् अकरोत् सूर्यः । तद्विषये कमपि प्रतिस्पन्दम् अदर्शयन्ती वसुमती अपूर्वायाः हस्तं गृहीत्वा आकर्षन्ती प्रकोष्ठं नीत्वा द्वारं पिधाय पृष्टवती - ‘‘राववर्येण दूरवाण्या सूचितं यत् त्वं सूर्यं परिणेतुम् उद्यता असि इति । किमेतत् सत्यम् ?’’ इति ।

अङ्गीकारपूर्वकं शिरः चालितवती अपूर्वा ।

‘‘किं तव मतिभ्रमः जातः अस्ति ? आभियान्त्रिकविद्याम् अधीयाना तरुणी असि त्वम् । किं तव विवेचनशक्तिः विलुप्ता ? कीदृशः अयोग्यः तरुणः चितः त्वया मूर्खे !’’ इति सतर्जनम् अवदत् वसुमती ।

![](magazine_images/img-1656671254Screenshotfrom2022-07-0115-57-13.png)

‘‘सूर्ये का वा अयोग्यता ? स तु उत्तमः एव ।...’’ - अपूर्वा अवदत् ।

‘‘तस्य पूर्वतनी कथा ज्ञायते ननु ?’’

‘‘आं ज्ञायते सा । किन्तु तया किं मम ? इदानीं सः कथम् अस्ति इत्येतत् एव मुख्यम् । अग्रे तेन सह जीवने मम कोऽपि क्लेशः न भविष्यति इत्यत्र दृढः विश्वासः मम ।’’

‘‘अपूर्वे ! पूर्वं त्वम् एवं न आसीः । महत् वाक्चातुर्यम् आसादितम् अस्ति त्वया’’ - सक्रोधम् उक्तं वसुमत्या ।

अपूर्वायाः नेत्रे अश्रुपूर्णे जाते । सा वसुमत्याः करौ गृहीत्वा अवदत् - ‘‘आर्ये ! मत्कारणतः यदि भवत्याः खेदः जातः स्यात् तर्हि अहं क्षन्तव्या । मम जीवने महत् एव साहाय्यम् आचरितं भवत्या । अद्यपर्यन्तं मया भवत्याः आदेशः श्रद्धया पालितः । इदानीं भवती मम आशायाः विमर्दनं न कुर्यात् इति अहं भावये । अहं सूर्यः च परस्परम् अनुरक्तौ स्वः । सः कारागारं गत्वा आगतः, तस्य आपराधिकपृष्ठभूमिका अस्ति इत्यतः भवती चिन्ताग्रस्ता इति अहं जानामि । स च अपराधः बुद्ध्या कृतः न । अज्ञानेन कृतस्य तस्य निमित्तं दण्डनमपि अनुभूतम् अस्ति तेन । तेन पूर्वं कृतम् एव मनसि निधाय आजीवनं तस्य पार्थक्येन स्थापनं महते दोषाय भवेत् इति मन्ये अहम् । कृतस्य प्रमादस्य निमित्तं पश्चात्तापः अनुभूतः अस्ति तेन । तावता अलम् ।’’

‘‘तथापि अपूर्वे, मास्तु अयं विवाहः । मदीयं कथनं किञ्चित् श्रूयताम्’’ - वसुमती अनुनयनपूर्वकम् अवदत् ।

‘‘मया निर्णीतम् अस्ति एव । तत्र पुनः परिवर्तनं भवितुं न अर्हति । कृपया अनुमन्यताम्’’ इति प्रार्थितवती अपूर्वा ।

‘अस्माकम् असम्मतिं विरोधं वा एषा पुरस्कर्तुं न अर्हति’ इति अवगत्य वसुमती सम्भाषणं न अनुवर्तितवती ।

एकान्ते मिलितवान् सूर्यः ताम् अपृच्छत् - ‘‘तव मातृभगिनी एतं विवाहप्रस्तावम् अङ्गीकर्तुं न सज्जा । एवं ननु ?’’

कारणं यदि ज्ञायेत तर्हि अयं खेदं प्राप्नुयात् इति चिन्तयन्ती अपूर्वा मौनम् आश्रितवती ।

‘‘हननं कृत्वा कारागारं गत्वा प्रत्यागतस्य परिणयं मा अङ्गीकुरु इति बोधितं स्यात् ननु तया ?’’ इति वदतः तस्य ध्वनौ महान् खेदः दृश्यते स्म । हृदयस्था वेदना वचनैः अभिव्यज्यमाना आसीत् ।

‘‘सूर्य ! अलं खेदेन विषादेन वा’’ इति तस्य करं गृहीत्वा सान्त्वनस्वरेण अवदत् अपूर्वा ।

‘‘सकृत् कृतः अपराधः एवं छाया इव अनुसरन् आजीवनं मां बाधेत इति मया न ऊहितम् आसीत् । प्रमादः तु घटितः । दण्डनम् अनुभूतम् । पश्चात्तापः अपि प्राप्तः । एवं स्थिते अपि अनपराधः कश्चन जनः मत्कारणतः प्राणवियोगं प्राप्तवान् ननु इति खेदः तु मां बहुधा बाधते अद्यापि’’ इति वदन् हस्ताभ्यां केशान् गृहीत्वा महतीं व्यथाम् अन्वभवत् सूर्यः ।

‘‘एतत् किम् अहं विस्मरेयम् ? एतस्मात् पापात् मम मुक्तिः कथं स्यात् ? एतस्मात् विषादगर्तात् बहिः आगत्य सामान्यं जीवनं कर्तुं समर्थः कथं भवेयम् ?’’ इति वदन् व्यलपत् सः ।

‘‘अयं पश्चात्तापः एव ज्ञापयति - भवतः हृदयस्य परिशुद्धताम् । केचन अनुभवाः जीवने कदाचिदपि विस्मर्तुम् अनर्हान् पाठान् बोधयन्ति । भवतः जीवनं पूर्वं कीदृशम् आसीत् इत्येतत् न मुख्यम् । इदानीन्तनं जीवनं कीदृशम् इत्येतत् एव प्राधान्यम् आवहति । मम जीवने प्रीतिप्रकाशं प्रसारयन् सूर्यः एव अस्ति भवान् । तावता अहं सन्तृप्ता अस्मि’’ इति वदन्ती तस्य करं निपीड्य तस्मिन् धैर्यं पूरितवती अपूर्वा ।

‘‘अन्धकारमये मम जीवने प्रकाशमयी रेखा इव उदितवती तु त्वम् एव । त्वं यदि न आगमिष्यः तर्हि अयं सूर्यः अन्धकारे एव विलीनः अभविष्यत् । त्वत्कारणतः एव राहुग्रस्तः अयं सूर्यः ग्रहणात् मुक्तिं प्राप्नोत् । प्राणाः धर्तव्याः इति इच्छायाम् एव विलुप्तायां, त्वं मम जीवनं प्रविश्य मयि शक्तिम् आत्मविश्वासम् उत्साहं चैतन्यं च पूरितवती । तव सहवासः एव मम शक्तिः । त्वं मया सह असि इति भावः एव मम प्रेरणायै । त्वया विना मम जीवनं कीदृशम् अभविष्यत् इति ऊहितुमपि न शक्नोमि अहम् । त्वम् आजीवनं मया सह स्थास्यसि एव ननु ?’’

‘‘अवश्यं स्थास्यामि । त्वया विरहितं जीवनं मया अपि ऊहितुं न शक्यते । तव प्रीतिः एव मम शक्तिः । तव एव मनःस्थितिः ममापि’’ इति उक्तवत्याः अपूर्वायाः करं गृहीत्वा ओष्ठयोः योजितवान् सूर्यः ।

\* \* \*

वसुमती, विजयम्मा, रावश्च सम्भूय प्रकोष्ठे उपविश्य यत् चर्चितवन्तः तत् किम् इति बहिः स्थितेन केनापि न ज्ञातम् ।

‘‘तव जीवनस्य स्वरूपस्य निर्णेत्री त्वमेव । ज्येष्ठैः अस्माभिः यत् उच्यते तस्य पृष्ठभूमिकायां किमपि विशेषकारणं भवति इति त्वया अवगन्तव्यम् । यावत् त्वम् उद्योगं प्राप्नुयाः तावत् विषयेऽस्मिन् कापि चर्चा मास्तु । सूर्यस्य विषये अधिकनैकट्यदर्शनमपि मास्तु । ततः तु कालः एव निर्णयतु यथोचितम् । तावत् संयमपूर्णः व्यवहारः करणीयः त्वया । एताम् अल्पां प्रार्थनां त्वं न तिरस्कुर्याः इति भावये अहम्’’ इति अवदत् वसुमती ।

मम निर्णयः एतस्याः असन्तुष्टेः कारणं जातम् अस्ति इत्यतः एव एषा एवं वदति इति अवगतम् आसीत् अपूर्वया । वसुमती यत् कारणं वदति तत् निमित्तीकृत्य जीवनसर्वस्वभूतस्य सूर्यस्य परित्यागे औचित्यं नास्ति इति तस्याः चिन्तनम् । सूर्येण सह यत् जीवनं याप्येत तद्विषयकाः स्वप्नाः तस्याः पुरतः नृत्यन्ति स्म । भाविजीवनदेहल्यां स्थितां तां स्वागतीकर्तुं सुन्दरस्वप्नमय्यः रङ्गवल्यः सज्जाः आसन् ।

‘‘यदि अन्तिमः षाण्मासिकपाठ्यक्रमावधिः न स्यात् तर्हि आवां श्वः एव विवाहबन्धनग्रस्तौ भवितुम् अर्हौ स्याव’’ इति साभिलाषम् अवदत् सूर्यः ।

‘‘प्रतीक्षणे अपि किञ्चन सुखम् अस्ति सूर्य ! शिष्टः वर्षात्मकः कालः पश्यतोः एव आवयोः अपगतः भविष्यति ।’’

‘‘मधुरखाद्यं पुरतः संस्थाप्य मा खाद इति उच्येत चेत् कथं वा सोढुं शक्येत ?’’ इति सूर्यः हसन् यदा अवदत् तदा अपूर्वा उपधानं तस्य दिशि क्षिप्तवती कृत्रिमं कोपं प्रदर्शयन्ती । सूर्यः मृदुहासं दर्शयन् कटाक्षं क्षिप्तवान् तस्याः दिशि ।

वसुमती भारभूतमनस्का सती अनन्तरदिने बस्यानम् आरूढवती । गमनपर्यन्तमपि सा अपूर्वया सह सुमुखतया सम्भाषणं न कृतवती एव ।

तस्याः गमनस्य अनन्तरं रावः तां स्वप्रकोष्ठं प्रति आहूय - ‘‘अपूर्वे ! त्वं तु महाबुद्धिमती । व्यक्ततया अनुक्तस्यापि अवगमने सामर्थ्यम् अस्ति एव तव । अतः एव एतस्मिन् गृहे हाससन्तोषादयः विलसन्ति । त्वत्कारणतः एव सूर्यः प्रतिप्राप्तः आवाभ्याम् । एतस्मात् ऋणात् मुक्तिं प्राप्तुं न अर्हामः एव आवाम् । सूर्यः त्वं च परस्परानुरागवन्तौ स्तः इत्येतत् सत्यमेव । किन्तु तव मातृभगिन्या वसुमत्या इतोऽपि अस्य विवाहस्य निमित्तम् अनुज्ञा न दत्ता । अयं विवाहः तस्याः सम्मतः न इत्यंशः तस्याः व्यवहारस्य दर्शनात् एव भासते । सूर्येण कृतः अपराधः एव तस्याः निराकृतेः कारणम् । कृतापराधं जामातृत्वेन स्वीकर्तुं सर्वथा न सज्जा सा’’ इति उक्त्वा प्रतिस्पन्दजिज्ञासया अपूर्वायाः मुखमेव अपश्यत् ।

अपूर्वा किमपि अनुक्त्वा मौनेन स्थितवती आसीत् ।

‘‘ममापि अभिप्रायः तादृशः एव अस्ति अपूर्वे । तव पाणिं ग्रहीतुं मम पुत्रस्य सूर्यस्य योग्यता नास्ति इत्येव अहं मन्ये । पुत्रवात्सल्यवशीकृतः अहं तव जीवनं नाशयितुं न इच्छामि’’ इति अवदत् रावः गाम्भीर्येण ।

तदा साश्चर्यम् अपृच्छत् अपूर्वा - ‘‘एतादृशं वचनं भवन्मुखात् कथं निर्गच्छेत् ? सूर्यस्य परिणयात् मम जीवनं कथं नश्येत् ? सूर्यस्तु इदानीं पूर्णतः परिवृत्तः एव ननु ?’’

‘‘सः कदा कथं परिवर्तेत इत्येव न ज्ञायते । तद्विषयकेण अनुकम्पेन तस्मै जीवनं देयम् इति अविवेकपूर्णेन आदर्शेन, मद्विषयकेण समादरेण वा भावनात्मकतया विचिन्त्य मा निर्णय वत्से ! विद्यया सूचितं यत् आदर्शः तव पाणिग्रहणाय सज्जः सन् पादाग्रेण तिष्ठति इति । सर्वाभिः अपि विधाभिः सः एव योग्यः वरः सूर्यात् अपि । सूर्यसम्बद्धः विषयः तान् उद्दिश्य न उक्तः अद्यावधि । उद्योगप्राप्तिपर्यन्तं किमपि न निर्णेष्यते इत्येतावदेव उक्तम् । अतः आदर्शस्य परिणये एव मतिः योग्या स्यात् ।...’’

![](magazine_images/img-1656671304Screenshotfrom2022-07-0115-58-01.png)

‘‘अहं तु भवद्भिः सह एव आजीवनं स्थातुम् इच्छामि ।’’

‘‘किन्तु तेन यत् हननं कृतं तद्विषये यदि त्वयि जुगुप्सा उत्पद्येत तर्हि तु...’’

‘‘तत् सूर्यस्य जीवने घटिता काचित् अप्रिया घटना । तस्याः घटनायाः विषये इदानीं पुनः चर्चायाः का आवश्यकता ?’’

एतस्य श्रवणस्य अनन्तरमपि रावस्य मनसि काचित् आशङ्का तिष्ठति स्म । इतः अपायसम्भावना अधिका इति हृदयम् अवदत् ।

‘‘यत् हननं प्रवृत्तं तद्विषये सूर्यः महान्तं पश्चात्तापम् अनुभवति । तत् कथमपि विस्मृत्य नूतनं जीवनं यापनीयम् इति चिन्तयन् सः तदर्थं प्रयतते निरन्तरम् । अतः तस्याः प्राचीनायाः घटनायाः विषये पुनः कदापि चर्चा एव यथा न उत्पद्येत तथा जागरूकता वोढव्या अस्माभिः ।...’’

अनयोः सम्भाषणं श्रुतवत्याः विजयम्मायाः मनसि भावः आगतः यत् अयम् अपूर्वायाः निर्णयं शिथिलीकुर्यात् कदाचित् इति । अतः सा प्रकोष्ठं प्रविश्य - ‘‘अपूर्वे ! भगवान् त्वां दीर्घकालं यावत् सुखिनीं करोतु । सूर्यस्य मनः त्वया यावत् अवगतं तावत् अन्या कापि अवगन्तुं न शक्नुयात् । अस्मत्पुण्यवशात् एव त्वं प्राप्ता अस्माभिः’’ इति उक्त्वा प्रीत्या अपूर्वायाः शिरः आमृष्टवती । अपूर्वा तौ उभौ अपि नमस्कृत्य प्रकोष्ठात् निर्गता ।

ततः प्रकोष्ठस्य द्वारं पिधाय विजयम्मा रावम् अवदत् - ‘‘किम् एतत् क्रियते भवता ? हस्तगतस्य कवलस्य मुखगतताप्राप्तिः निवार्यते ननु भवता !! सूर्याय प्राप्तां वधूं भगिनीपुत्राधीनां कर्तुं प्रयासः किमर्थम् ? भवतः मतिः किं भ्रष्टा ?’’

‘‘मम मतिः न भ्रष्टा । पुत्रप्रेमकारणतः त्वं स्वार्थपरा जाता । त्वमपि असि महिला । अपूर्वायाः दुर्गतिः न भवेत् । सूर्यस्य विषयं ज्ञात्वा अपि ।...’’

तस्य कथनं मध्ये स्थगयन्ती अवदत् विजयम्मा कोपेन - ‘‘सूर्यस्य विषये सा सर्वं जानाति एव । तया एव विवाहे अभ्युपगते, भवतः अपस्वरः किमर्थम् ? अपूर्वासदृशी अन्या न प्राप्येत महता अन्वेषणेन अपि । अन्यच्च, तया यत् क्रियते तत्र विशेषमहत्त्वं न किमपि । अस्माभिः अपि तस्याः महान् उपकारः कृतः एव ननु ?’’

पत्न्याः विषये तिरस्कारभावं दर्शयन् अवदत् रावः - ‘‘किमर्थम् एवम् अल्पबुद्धितां दर्शयसि ? अपूर्वया तु पूर्णः विषयः न ज्ञायते । तया ज्ञातं तु अर्धमात्रमेव । अग्रे यदि ज्ञायेत तर्हि सा किं सूर्येण सह जीवेत् ? विवाहात् अनन्तरं सा यदि सूर्यतः दूरं गच्छेत् तर्हि महान् एव अनर्थः घटेत । अतः एतस्मिन् एव स्तरे तस्याः दूरगमनम् अल्पापायाय । त्वमेव सर्वविधान् परिणामान् मनसि आकलय्य निर्णय ।’’

‘‘सर्वस्य ज्ञानस्य अनन्तरं सा दूरं गच्छेत् इति किमर्थं चिन्तनीयम् अस्माभिः ? सूर्ये तस्याः अनुरागः तु महान् अस्ति एव । यत्र प्रीतिः, तद्विषये क्षमा अपि भवति । अपूर्वा तु उदारमनस्का । सूर्यस्य सर्वान् अपराधान् सोढ्वा सा तेन सह सुखेन जीविष्यति इत्यत्र अस्ति एव मम दृढः विश्वासः ।’’

क्षणं विरम्य सा पुनः अवदत् - ‘‘स्वयमेव समग्रं विवरणं श्रावयितुं प्रयासः न करिष्यते इति मन्नाम्ना प्रतिज्ञा क्रियताम् ।...’’

‘‘यदा आवयोः विवाहः जातः तदा त्वया प्रतिज्ञा कारिता आसीत् - निरञ्जनपुत्रत्वं सूर्येण यथा न ज्ञायेत तथा व्यवहरणीयम् इति । ततः का का समस्या जाता इति त्वं जानासि एव । इदानीम् अन्यां प्रतिज्ञां कारयसि । एतस्य परिणामः अपि अस्माभिः एव सम्मुखीकरणीयः । किं करवाणि, असहायः अस्मि’’ इति सविषादं सातङ्कं च अवदत् प्रभाकररावः ।

अपूर्वायाः मुखं यदा यदा दृश्येत तदा तदा तस्य मनसि भावः भवति स्म - निष्कपटः व्यवहारः नास्ति मम इति । ‘विश्वाससत्यादीनि अवलम्ब्य निर्वर्तितः विवाहः एव स्थिरतया तिष्ठेत् । असत्यवञ्चनादीन् अवलम्ब्य प्रतिष्ठापितः सम्बन्धः यदा कदाचिदपि छिन्नः भवेत्’ इति वदति स्म तस्य अन्तरङ्गम् ।


