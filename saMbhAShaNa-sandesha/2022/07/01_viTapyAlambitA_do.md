+++
title = "01  विटप्यालम्बिता दोलायमाना प्रे"

+++
![](magazine_images/img-1656667901Screenshotfrom2022-07-0115-01-20.png)

विटप्यालम्बिता दोलायमाना प्रेङ्खा इव शुष्कतृणैः विरचितम् अद्भुतं सुरक्षितं नीडं कौलिकपक्षिणा सहितम् आलोक्य कस्य न द्रवेत् चित्तम् ! तदवलोक्य मुदितः अस्मि । अहो चमत्कृतिः एषा ईश्वरसृष्टिः । मुखपुटे वर्णमयस्य तस्य चित्रस्य उपस्थापनाय सन्देशस्य व्यवस्थापकाः अभिनन्दनार्हाः ।

**- राघवेन्द्रगर्दे, पुणे (महा.)**

जून्मासस्य सन्देशस्य सम्पादकीये सम्पादकः ‘जीवनस्य सारः कः ?’ इति सम्यक् प्रतिपादितवान् । अस्मिन् देशे बहवः उद्योगिनः आशायाः दासाः । शुकनाससदृशाः उपदेष्टारः शिक्षणक्षेत्रे अधुना न दृश्यन्ते । भोगजीवनम् आनन्दं जनयति इति वयं सर्वदा चिन्तयामः । ‘परमोन्नतः मार्गः’ इति लेखः आश्चर्यं जनयति । भारतीयानां कर्मकराणां सामर्थ्यं द्योतयति एषः मार्गः । ‘चाटुचणकः’ स्वारस्यपूर्णः । किन्तु माणवकस्य (भाषापाकः) मार्गदर्शनं पाणिनिनियमेषु अस्मान् योजयति । सर्वत्र देवः अस्ति । सः नानारूपधरः । निसर्गः पर्णेषु अपि भगवन्तं सृजति इति अहो आश्चर्यम् ! बालमोदिनीकथाः सर्वाः समीचीनाः । सस्यतन्तुभिः नीडरचनायाम् एषः शकुनिः समर्थः ।

**- एम्.सुब्रह्मण्यभट्टः, मुडिपु (कर्णा.)**

निरुत्साहः कीदृशं दुष्परिणामं जनयति इति सम्यक् ज्ञापयति ‘अस्त्राणां मूल्यम्’ इति कथा । ‘हनुमच्चित्रयुक्तं पर्णं’ तु महते आश्चर्याय । लेखे दृश्यचलचित्रस्य विवरणम् अपि दत्तम् इत्यतः तस्य दर्शनेन तादृशस्य पर्णस्य सत्ता अङ्गीकरणीया भवति अस्माभिः । अन्यथा तु अत्र विश्वासः एव न भवेत् ।

**- अचलशर्मा, वाराणसी (उ.प्र.)**

सुगुणतन्वीचित्रयुता ज्येष्ठसञ्चिका आन्तं पठिता । सार्थकं जीवनं कथं स्यादिति सम्पादकीये सम्यक् प्रतिपादितमस्ति सङ्क्षेपेण । ऐर्लेण्ड्देशेऽपि सूर्यकिरणचमत्कारपूर्णानि भवनानि सन्तीति ज्ञात्वा मनः आश्चर्यम् अन्वभवत् । अहो ! पोलेण्ड-देशग्रन्थालयभित्तिषु अपि उपनिषद्वाक्यानि विलसन्ति ! भारतीयसंस्कृतिः किल सर्वव्यापिनी ! रन्नकवित्वमूले प्रच्छन्नरूपेण स्थिता राजमाता अपि कथं न अभिनन्दनीया ? ‘चकासे’ इति प्रयोगोऽपि चिन्त्यः अस्ति इति भाषापाकात् एव अवगतम् । अन्ततः अपूर्वा सूर्यं परिणेष्यति एव इति स्पष्टं जातम् । काश्मीरे स्थिताः गीताटीकानां नैकाः रचनाः आश्चर्यं जनयन्ति । क्व शारदायाः अधिष्ठानरूपः सः देशः ? क्व च अन्यमतीयैः व्याप्तः आधुनिकः अशान्तः अयं देशः ? पुनरपि सः देशः तदवस्थः स्यादिति प्रभुं प्रार्थयेमहि । परमोन्नतं मार्गं विधाय सर्वकारेण देशोऽपि परमोन्नतः स्यात् सुशिक्षितः स्यादिति पथि पदानि स्थापितानि । भुजङ्गप्रयातच्छन्दोनिबद्धा संस्कृतगीतिका हृदयहारिणी । ‘अस्माकून्’ इत्याद्यशुद्धप्रयोगद्वारा चाटुचणके कविः अस्मान् वक्रोक्त्या ज्ञापयितुम् इच्छति यत् अपशब्दैः अर्थबोधः स्यात् चेदपि ते न प्रयोक्तव्याः एव । अन्यथा संस्कृतं विकृतमेव स्यात् । भारतात् इङ्ग्लेण्डे शिक्षणशैली गता इति नूतनमेव तत्त्वं धर्मपालेन आविष्कृतम् । एतज्ज्ञानात् भारतीयगौरवं वर्धेत एव । अलेक्साण्डरस्य अन्तिमानि वचनानि गुजरातीभाषायामपि हरिगीतनिबद्धानि चत्वारि पद्यरूपाणि प्राप्यन्ते । निरुत्साहता सैतानस्य अस्त्रमिति बोधयति सः लेखः । अन्ते रा.स्व.सङ्घीयकार्यकर्तॄणां निःस्स्वार्थसेवाभावना हृदयम् आर्द्रीकरोति ।

**- विजयमुक्तिमुनिचन्द्रसूरी, अञ्जार (गुज.)**

सम्पादकीये धनादिसम्बन्धरहिताः ये विषयाः सन्तृप्तिं जनयितुम् अर्हन्ति तेषां विषये समीचीनतया चिन्तितम् अस्ति । कालिदासेन शाकुन्तलनाटके उच्यते - ‘वयमिह परितुष्टाः वल्कलैः....’ इति । यदा उपयोगः समीचीनः भवति तदा प्राप्तं धनम् एव सन्तृप्तिदायकं भवेत् । अत्याशया नाशः, मनश्चिन्ता च । ऐर्लेण्ड्देशीयायाः 97 शिलाभिः रचितायाः रचनायाः विषयः तु आश्चर्यदायकः । अस्माकं देशे अपि सन्ति एतादृशानि बहूनि स्थानानि । बालमोदिनीकथाः चेतोहारिण्यः । आ नवमक्रिस्तशतकात् विंशतितमशतकपर्यन्ते काले काश्मीरे रचितानि 11 गीताव्याख्यानानि लभ्यन्ते इत्ययं विषयः काश्मीरप्रान्ते विद्यावतां जनानां निचयस्य साक्षिभूतः अस्ति । भारतीयाः आङ्ग्लैः शिक्षिताः इति तु मिथ्यावादः । अपि च ब्रिटिश्जनाः एव अस्मदीयायाः गुरुकुलपद्धतेः अनुसरणं कृतवन्तः इति सत्यम् । धर्मपालमहोदयस्य कृतिरस्ति ‘ब्युटिफुल् ट्री’ । शिक्षणस्य यत् तत्कालीनः सर्वकारीयः तथ्यांशः एव युक्तः इति अंशः अस्माकम् अन्येषां च नेत्रोन्मीलनकारी अस्ति ।

**- कोट श्रीकृष्णाहितानलः, कार्तट्टु (कर्णा.)**

‘परमोन्नतः मार्गः’ कुतूहलजनकः । चित्रे तु सः कीटविशेषः इव सुदीर्घतया भाति । विषयेऽस्मिन् विवरणं यत् प्रकाशितं तदर्थम् अनेके धन्यवादाः ।

**- कृष्णमूर्तिः, बेङ्गलूरु (कर्णा.)**


