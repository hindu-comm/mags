+++
title = "11 आलस्यं फलति दुष्फलम्"

+++
**आलस्यं फलति दुष्फलम्**

विद्यार्थिजीवनान्ते घटिता घटना एषा । वयं त्रयः मिलित्वा वसामः स्म तदा । कश्चन संस्कृतप्रेमी अस्मभ्यं वासार्थं विना भाटकम् एकं गृहं दत्तवान् आसीत् । गृहे सर्वविधव्यवस्थाः आसन् । गृहस्वामी एकं द्विचक्रयानमपि दत्तवान् आसीत् । वयं स्वपाकिनः आस्म । कदाचित् विरामदिनेषु द्विशतमीटर्दूरस्थं भोजनालयं गच्छामः स्म भोजनाय ।

एकदा विरामदिने भोजनालयगमनेच्छा अस्मासु जागरिता ।

‘‘किमर्थं पादाभ्यां गमनश्रमः ? गृहस्वामिना दत्तं द्विचक्रयानम् अस्ति एव ननु । तेन गच्छाम’’ इति अवदत् कश्चित् ।

‘‘वयं त्रयः स्मः ननु !!’’ इति अपरः सन्देहम् उपस्थापितवान् ।

‘‘का समस्या ततः ? त्रिभिः अपि मिलित्वा यानेन गन्तुं शक्यम् एव ।...’’ - प्रथमः अवदत् ।

अन्ये सर्वैः अयं प्रस्तावः अनुमतः । ततः वयं गृहस्वामिना दत्तेन यानेन अपराह्णे एकवादने प्रस्थितवन्तः ।

मध्येमार्गं कश्चन आरक्षकः अस्मान् अगृह्णात् । वस्तुतः सः यानग्रहणार्थं न स्थितः । केभ्यश्चित् दिनेभ्यः पूर्वम् एकस्मिन् गृहे या दुर्घटना संवृत्ता तन्निमित्तम् आगतस्य ज्येष्ठारक्षकस्य यानस्य चालकः सः ।

अस्माकं समीपे यानस्य पत्रं किमपि न आसीत् । वयं त्रयः आस्म अपि । अतः ’Driving license, R C book, Insurance certificate, Emission test certificate’ इत्यादयः न सन्ति भवतां समीपे । त्रयः प्रयाणं कुर्वन्तः सन्ति अपि । एतन्निमित्तं 1100 रूप्यकात्मकः दण्डः देयः’ इति अवदत् सः ।

विनयेन अस्माभिः कथा श्राविता । किन्तु सः कुञ्चिकां स्वीकृत्य - ‘धनं दत्त्वा यानं नयन्तु’ इत्येव अवदत् ।

तावता ज्येष्ठः आरक्षकः समागतः । वयं छात्राः इत्यतः सः दण्डस्य परिमाणं न्यूनम् अकरोत् । 450 रूप्यकाणि दत्त्वा दण्डपत्रम् अपि स्वीकृत्य ततः प्रस्थितम् अस्माभिः । भोजनालये नवतिः रूप्यकाणि दत्त्वा भोजनं कृत्वा वयं प्रत्यागताः ।

पद्भ्यां गन्तुं शक्ये सत्यपि, यानम् अस्तीति कारणेन आलस्यं यत् प्रदर्शितं तस्य फलम् अनुभूतम् 
अस्माभिः । एकस्य भोजनस्य कृते 180 रूप्यकाणि व्ययीकृतानि एकैकेन ।


