+++
title = "08 तन्द्रा, तन्द्रि:, तन्द्री, तन"

+++
**तन्द्रा, तन्द्रिः, तन्द्री, तन्द्रीः च**

शिष्यः - श्रीमन् ! ‘तन्द्रा’ इति आकारान्तः शब्दः, ‘तन्द्रिः’ इति इकारान्तः, ‘तन्द्री’ इति ईकारान्तः चापि अस्ति किम् ?

आचार्यः - आम् । प्रत्ययभेदात् रूपभेदः । ‘स्पृहिगृहिपतिदयिनिद्रातन्द्राश्रद्धाभ्य आलुच्’ इति सूत्रेण (3.2.158) तन्द्राशब्दात् आलुच् विधीयते । अत्र निपातनात् (सूत्रकारप्रयोगात्) तन्द्राशब्दस्य सिद्धिः । ‘तत्पूर्वो द्रा । तदो नान्तत्वं निपात्यते’ इति सिद्धान्तकौमुदी । तत् + द्रा (कुत्सायां गतौ) इत्यनयोः समासः । ‘समासः अपि निपातनात् इति बोध्यम्’ इति तत्त्वबोधिनी । तन्द्राशब्दात् ‘तत्करोति...’ (वा.3.1.26) इति ण्यन्तात् ‘अच इः’ (3.4.139) इति इः । तस्मात् ‘तन्द्रिः’ इत्यस्य सिद्धिः । ‘कृदिकारात्..’ इति गणसूत्रेण (वा. 4.1.45) वा ङीषि ‘तन्द्री’ इत्यपि ।

शि - तन्द्रा नाम निद्रायाः पूर्वभाविनी स्थितिः ननु ?

आ - ईषन्निद्रायाम्, आलस्ये, अत्यन्तश्रमादिना सर्वाङ्गनिमीलने च सा प्रयुज्यते । निद्रातन्द्रयोः भेदः तु - निद्रायां प्रबुद्धस्य क्लमाभावः, तन्द्रायां तु प्रबुद्धस्यापि क्लमः इति । ‘इन्द्रियार्थेष्वसंवित्तिः गौरवं जृम्भणं क्लमः । निद्रार्तस्येव यस्येहा तस्य तन्द्रां विनिर्दिशेत्’ इति माधवः (वैद्यः) ।

शि - तन्द्र इति धातुः कोऽपि अस्ति किम् ?

आ - ‘तन्द्र अवसादे + भावे घञ्, ततः टाप्’ इति शब्दकल्पद्रुमे काचन व्युत्पत्तिः दर्श्यते । ‘मूर्च्छार्थात् सौत्रात् तन्द्रधातोः ‘तन्द्रेरिदीतौ’ इति ह्रस्वेकारप्रत्यये तन्द्रिः । दीर्घेकारप्रत्यये लक्ष्मीशब्दवाच्यम् इति मुकुटः वदति’ इति उक्त्वा तन्मतं निराकरोति अमरकोषव्याख्या सुधा । किन्तु कस्मिंश्चित् अपि धातुपाठे ‘तन्द्र’धातुः न उपलभ्यते । अतः तादृशस्य धातोः सत्ता तु अभ्युपगमार्हा न इति भाति ।

शि - ‘तन्द्रीः’ इति दीर्घविसर्गान्तः अपि कश्चन शब्दः अस्ति किम् ?

आ - केचन तु तादृशस्य सत्ताम् अङ्गीकुर्वन्ति । ‘केचित्तु तन्त्रधातोः बाहुलकात् ईप्रत्ययेन तन्द्रीरिति पदं कल्पयन्ति’ इति शब्दकल्पद्रुमे उच्यते । किन्तु सुधाव्याख्यानं वदति - ‘तदपि न, दीर्घविसर्गान्ते प्रमाणाभावात्’ इति । तथापि तस्य सत्ता निराकर्तुं न शक्या । यतः चरकः प्रयुङ्क्ते (सूत्रस्थाने त्रयोदशाध्याये) - ‘तन्द्रीररुचिरुत्क्लेशः’ इति ।

शि - ‘कृदिकारात्...’ इति गणसूत्रेण विकल्पेन ङीषि तु प्रथमैकवचने विसर्गस्य श्रवणं न भवति, ‘हल्ङ्याभ्यः..’ इति सूत्रेण सुप्रत्ययाङ्गस्य ‘स्’ इत्यस्य लोपात् । बाहुलके औणादिके ईप्रत्यये कृते तु प्रथमैकवचने विसर्गस्य श्रवणम् । एवं ननु ?

आ - आम् । चरकादीनां प्रयोगे दीर्घविसर्गान्तस्य दर्शनात् बाहुलकम् ईप्रत्ययम् अवलम्ब्य ‘तन्द्रीः’ इति दीर्घविसर्गान्तं रूपं कैश्चित् साधितम् । किन्तु ‘सुधा’व्याख्याकारस्य तत् सम्मतं न इति पूर्वं विवृतम् एव ।

शि - ‘तन्द्रां करोति’ इत्यर्थे ‘तन्द्रयति’ इति प्रयोगः भवितुम् अर्हति ननु ?

आ - आम् । ‘तत्करोति तदाचष्टे’ इति णिच् तत्र ।


