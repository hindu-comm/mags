+++
title = "14       अमेरिकावार्ताः"

+++
# 

## 

## 

## 

## 

## 

## अमेरिकावार्ताः

शिकागोनगरस्थानां संस्कृतकेन्द्राणां वार्षिकोत्सवः मेमासे 15 दिनाङ्के उत्तमरीत्या अभवत् । एषः वार्षिकोत्सवः अपि झूम्द्वारा पूर्वमुद्रितप्रत्यक्षरीत्या अभवत् । रामायणाभियानम्, अमृताभियानं, वार्षिकदिनं च निमित्तीकृत्य अन्तर्जालमाध्यमेन आयोजिते कार्यक्रमेऽस्मिन् श्रीनरेन्द्रकाप्रेवर्यः मुख्यातिथिः, श्री लक्ष्मीनारायणमहिसेकरवर्यः अध्यक्षश्च आस्ताम् । कल्याणः, उमाहरनाथः च कार्यक्रमस्य निर्वहणं कृतवन्तौ । ममता-वेदान्त-सङ्गीता-जयन्त-रञ्जनी-सुरेखा-काजल्-अनु-प्रभृतीनां कार्यकर्तॄणां सहयोगेन कार्यक्रमः सुष्ठु सम्पन्नः । युवकार्यकर्त्र्यः रञ्जनी-महिमा-निवेदिताः देशभक्तिगीतानि गीतवत्यः ।

अमेरिका-केनडा-यूके-देशेषु कार्यरतया संस्कृतभारत्या चाल्यमानस्य ‘अमृताभियानम् - अमरवीरस्मरणम्’ इत्येतस्य उपक्रमस्य अङ्गत्वेन आयोज्यमानायाः भाषणमालायाः षष्ठं भाषणं मेमासस्य पञ्चदशे दिनाङ्के समभवत् । अस्य भाषणस्य विशेषो नाम वक्तृद्वयम् उपस्थाय उत्तरभारतीयदेशभक्तानां स्मारणं कारितवत् । संस्कृतभारत्याः जम्मूकाश्मीरराज्यस्य प्रान्ताध्यक्षः श्रीमान् पुरुषोत्तमलालदुबेवर्यः भारतस्य स्वातन्त्र्यसङ्ग्रामे काश्मीरस्थानां जनानां योगदानविषये कथितवान् । तत्परं राजस्थानस्य जयपुरप्रान्तस्य सम्पर्कप्रमुखः डा. रघुवीरप्रसादशर्मवर्यः कैश्चित् संस्कृतज्ञैः स्वातन्त्र्यसङ्ग्रामे कृतं योगदानं विवृतवान् । अनेकेषां कार्यकर्तॄणां सहयोगेन कार्यक्रमोऽयं सफलतां गतः ।

अमेरिकादेशे वर्जीनियाराज्यस्थस्य हर्ण्डन्-रिच्मण्ड्-संस्कृतकेन्द्रस्य वार्षिकोत्सवः मेमासस्य अष्टमे दिनाङ्के उत्तमरीत्या प्राचलत् । विठ्ठलमहोदयः वेदमन्त्रैः कार्यक्रमस्य उद्घाटनं कृतवान् । अत्रत्याः सेफल्स्नातकाः कार्यक्रमं सुष्ठु चालितवन्तः । सङ्क्षेपरामायणस्य अभियानम्, अमृताभियानं च निमित्तीकृत्य नैकानि रूपकाणि दर्शितानि । रूपकान्तरसमये केचन बालाः, प्रौढाश्च देशभक्तिगीतानि श्रावितवन्तः । मुख्यातिथिरूपेण आगतः राजधानीप्रदेशस्य वेदान्तबोधनकेन्द्रस्य प्रमुखः जयकलत्तिलवर्यः आत्मनिर्भरभारतम् इत्येतं विषयम् अधिकृत्य भाषणं कृतवान्, सर्वान् प्रेरितवान् च । अन्ते अध्यक्षः नटेशवर्यः युवकार्यकर्तॄन् अभिनन्द्य प्रेरणादायकवचनानि अवदत् ।

टेक्सास्राज्यस्य फ्रिस्कोनगरे संस्कृतकेन्द्रद्वयं सञ्चाल्यते । द्वितीयस्य संस्कृतकेन्द्रस्य वार्षिकोत्सवः जून्मासस्य चतुर्थे दिनाङ्के सवैभवं समाचरितः । श्री चन्द्रमौलिवाड्यारवर्यः वेदमन्त्रैः कार्यक्रमस्य आरम्भम् अकरोत् । फ्रिस्कोप्रदेशस्य कार्यसिद्धिहनूमद्देवालयतः श्री प्रकाशराववर्यः, हिन्दूस्वयंसेवकसङ्घस्य श्रीराजत्यागराजन्वर्यः च मुख्यातिथी आस्ताम् । अस्मिन् वार्षिकोत्सवे रामायणाभियानम् अधिकृत्य बालवर्गाणां, प्रौढवर्गाणां च छात्राः नैकानि रूपकाणि, गीतानि च सोत्साहं प्रदर्शितवन्तः । 160 संस्कृतानुरागिणः अस्मिन् कार्यक्रमे भागम् ऊढवन्तः ।


