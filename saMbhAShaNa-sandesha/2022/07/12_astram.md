+++
title = "12 अस्त्रम्"

+++
अस्त्रम्

![](magazine_images/img-1656674774Screenshotfrom2022-07-0116-55-48.png)जोतिषे पितामह्याः महती आसक्तिः । ज्योतिषिकैः उक्तानि सर्वाणि सम्भवन्ति इति आ बाल्यतः तस्याः विश्वासः ।

‘भाविफलम् उच्यते’ इति कथनपूर्वकं गच्छन्तम् एकं युवकम् आनायितवती पितामही कदाचित् ।

‘‘आहूतं किम् आर्ये !’’ - सः ज्योतिषिकः अपृच्छत् ।

‘‘आम्, उपविश्यतां तात !’’

‘‘हस्तं पश्यामि किम् ?’’

‘‘तदर्थमेव भवान् आहूतः ननु मया ?’’

‘‘भवत्याः वयः 72 किल !’’

‘‘आम् ।’’

‘‘भवत्याः पुत्रद्वयं, पुत्रिकात्रयं च किल !’’

‘‘त्वया यत् उक्तं तत् नितरां सत्यम् ।...’’

‘‘भवती स्वस्य ज्येष्ठपुत्रस्य गृहे एव तिष्ठति । सत्यं किम् ?’’

‘‘अहो ! अहो ! तात ! त्वं शतं प्रतिशतं सत्यं वदन् असि ।...’’

‘‘भवत्याः ज्येष्ठपुत्रस्य ज्येष्ठपुत्र्याः विवाहः एतावता अपि न सम्पन्नः ।...’’

‘‘सत्यम् । सत्यम् ।’’

‘‘तस्याः विवाहः भवत्याः मरणाय अपि भवितुम् अर्हति इति भवती जानाति किम् ?’’

‘‘अहो बत ! इदं किं दौर्भाग्यं तात ?’’

‘‘सत्यम् । तस्याः विवाहः मासद्वयाभ्यन्तरे यदि न भविष्यति तर्हि भवती अकस्मात् मरणं प्राप्स्यति ।...’’

‘‘सा बालिका इतोऽपि पठन्ती अस्ति किल तात’’ इति वदन्ती रोदनम् आरब्धवती पितामही ।

‘‘एवं तर्हि भवती ऊर्ध्वलोकं गन्तुं सज्जा भवेत् ।...’’

‘‘अहो बत ! हे भगवन् ! कीदृशम् अन्याय्यम् एतत् ? मां त्वरिततया नेतुम् इच्छति किं परमात्मन् ?’’.

\* \* \*

‘‘रे वत्स, गोविन्द ! शारदायाः विवाहः त्वरितं करणीयः । नो चेत् अहं न जीविष्यामि’’ इति अवदत् पितामही ।

‘‘किं भोः अम्ब ! किमर्थम् एवं वदति भवती ?’’ इति सम्भ्रान्ततया ज्येष्ठः पुत्रः गोविन्दः पृष्टवान् ।

‘‘ज्योतिषिकवर्यः तथा वदति ! शारदायाः विवाहः मासद्वयाभ्यन्तरे यदि न क्रियेत तर्हि मम मरणं निश्चितम् इति उच्यते तेन’’ - आन्दोलितहृदया उक्तवती पितामही ।

‘‘तत्र सर्वत्र न विश्वसनीयम् अम्ब !’’ इति असहनया उक्तवान् गोविन्दः ।

‘‘न हि । न हि भोः ! तेन यत् उच्यते तत् यथार्थम् एव । मम अधिककालं जीवनं त्वं न इच्छसि किम् ?’’ इति साश्रुनयना उक्तवती पितामही ।

‘‘किं भोः अम्ब ! तथा वदति भवती । भवती बाधां यथा अनुभवेत् तथा किं प्रवृत्तिं दर्शीतवान् कदापि अहम् ? अवश्यं शारदायाः विवाहं करिष्यामः । भवती ससन्तोषं तिष्ठेत् इत्येतत् एव मुख्यं मम’’ इति तां समाश्वासयन् उक्तवान् गोविन्दः ।

\* \* \*

मासाभ्यन्तरे शारदा-श्रीनिवासयोः विवाहः सवैभवं सुसम्पन्नः । श्रीनिवासः वित्तकोषे अधिकारित्वेन कार्यं करोति । शारदायाः गृहस्य पार्श्वे स्थिते विस्तरणे एव निवसति सः । कुलं भिन्नमस्ति चेत् अपि मातुः इच्छायाः पूरणं, शारदायाः भविष्यं च मनसि निधाय गोविन्दः शारदायाः विवाहं साधितवान् । शारदाश्रीनिवासौ विवाहस्य अनन्तरं विनोदयात्रानिमित्तम् आग्रा, देहली, काश्मीरं च गत्वा सम्यक् परिक्रम्य प्रत्यागतौ । आटोयानात् अवतीर्य अभिमुखम् आगतवत्याः पितामह्याः पादाभिवन्दनं कृतवन्तौ शारदाश्रीनिवासौ ।

\* \* \*

‘‘पितामहि ! भवती माम् अभिज्ञातवती किम् ?’’ इति हसन् पृष्टवान् श्रीनिवासः ।

‘‘आम्, कुतो वा न अभिजानीयां त्वाम् ! अस्माकं शारदां त्वमेव ननु परिणीतवान् !’’ इति आश्चर्यं प्रकटयन्ती अवदत् पितामही ।

‘‘तत् न आर्ये ! मासद्वयात् पूर्वं भवती ज्योतिषिकं कञ्चित् दृष्टवती । तत् स्मर्यते ननु ?’’ इति हसन् पृष्टवान् श्रीनिवासः ।

‘‘कुतो वा न स्मर्येत ? तस्य महानुभावस्य सौजन्येन एव किल अस्माकं शारदायाः विवाहः त्वरितं सञ्जातः । अहं च तद्बलात् एव जीवामि अपि’’ इति गाम्भीर्येण उक्तवती मातामही ।

‘‘सः महानुभावः अहमेव आसं तावत्’’ इति सहासं वदन् श्रीनिवासः तस्याः मुखं दृष्टवान् ।

‘‘एवम् !!!!’’ इति आस्यं विवृत्य साश्चर्यं वदन्ती पितामही काष्ठप्रतिमा इव निश्चेष्टतया अतिष्ठत् ।


