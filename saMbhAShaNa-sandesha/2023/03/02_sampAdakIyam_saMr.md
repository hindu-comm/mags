+++
title = "02 सम्पादकीयम् संरक्षणीयाः लघुजन्"

+++
**सम्पादकीयम्**

**संरक्षणीयाः लघुजन्तवः अपि**

परिसरसंरक्षणस्य अङ्गतया वन्यजीविसंरक्षणविषये अपि अवधीयते लोके । अतः एव व्याघ्रगजहरिणादीनां तिमिमत्स्यादीनां च जीवने यदि व्यत्ययः भवेत् तर्हि सः प्रमुखवार्ताविषयः भवति समग्रे अपि जगति । किन्तु कीट-पतङ्ग-मधुमक्षिकादीनां क्षुद्रजन्तूनां विषये अधिकम् अवधानं न भवति । आहारत्वात् धान्यफलादीनाम् अधिकमहत्त्वम् । पूगकार्पासादीनाम् अपि विशेषमहत्त्वं वाणिज्यहेतुत्वात् । एतादृशानां संरक्षणाय रासायनिकपदार्थानाम् उपयोगः बहुधा क्रियते । कीटनाशकसेचनं कृत्वा तद्वर्धकैः चिन्त्यते - मया मदीयस्य धान्यादेः संरक्षणं कृतम् इति । किन्तु इतः या हानिः जायते तद्विषये उपेक्षाभावः दर्श्यते तेन ।

ग्रामप्रदेशेषु कृषिक्षेत्रादिषु यत् कीटनाशकसेचनादिकं क्रियते ततः असङ्ख्याः पतङ्गमधुमक्षिकादयः मरणं प्राप्नुवन्ति, विषमयम् एव आहारं सेवन्ते वा । नगरप्रदेशेषु अपि यन्त्रागारवाहनादिभ्यः निर्गच्छतः मलिनवायोः सेवनात्, रात्रौ अधिकप्रकाशकारणात् च पतङ्गमधुमक्षिकादयः बहुधा अपायग्रस्ताः जायमानाः सन्ति ।

यानि धान्यानि उत्पद्यन्ते, यानि फलानि फलन्ति, यानि पुष्पाणि पुष्प्यन्ति, तेषां निदानम् अस्ति परागस्पर्शक्रिया । एते पतङ्गमधुमक्षिकादयः एतस्याः प्रक्रियायाः परमाधारभूताः । मानवः इच्छति उत न, उपकरोति उत न इत्यादिकम् अचिन्तयन्तः ते स्वकर्तव्यबुद्ध्या तां प्रक्रियां प्रवर्तयन्ति । एवम् आहारोत्पादनक्षेत्रे प्रमुखां भूमिकां वहन्ति ते । यद्यपि तेषां शरीराकारः भवति अत्यल्पः, तथापि तैः क्रियमाणः उपकारः तु सुमहान् । अद्यत्वे एतेषां जीवनम् अपायग्रस्तं जातम् अस्ति । यदि एषा एव प्रवृत्तिः अनुवर्तेत तर्हि अस्माकम् आहारोत्पादनक्षेत्रं निश्चयेन भवेत् क्षतिग्रस्तम् ।

चटकाः, सर्पाः, पतङ्गाः, मधुमक्षिकाः, अन्यविधकीटाः इत्यादयः परोक्षतया मानवान् उपकुर्वन्ति बहुधा । अतः तेषां जीवनक्रमे बाधा यथा न भवेत् तथा जागरूकतावहनम् अस्माकं सर्वेषाम् अपि आद्यं कर्तव्यम् ।

**sampādakīyam**

**saṃrakṣaṇīyāḥ laghujantavaḥ api**

parisarasaṃrakṣaṇasya aṅgatayā vanyajīvisaṃrakṣaṇaviṣaye api avadhīyate loke. ataḥ eva vyāghragajahariṇādīnāṃ timimatsyādīnāṃ ca jīvane yadi vyatyayaḥ bhavet tarhi saḥ pramukhavārtāviṣayaḥ bhavati samagre api jagati. kintu kīṭa-pataṅga-madhumakṣikādīnāṃ kṣudrajantūnāṃ viṣaye adhikam avadhānaṃ na bhavati. āhāratvāt dhānyaphalādīnām adhikamahattvam. pūgakārpāsādīnām api viśeṣamahattvaṃ vāṇijyahetutvāt. etādṛśānāṃ saṃrakṣaṇāya rāsāyanikapadārthānām upayogaḥ bahudhā kriyate. kīṭanāśakasecanaṃ kṛtvā tadvardhakaiḥ cintyate - mayā madīyasya dhānyādeḥ saṃrakṣaṇaṃ kṛtam iti. kintu itaḥ yā hāniḥ jāyate tadviṣaye upekṣābhāvaḥ darśyate tena.

grāmapradeśeṣu kṛṣikṣetrādiṣu yat kīṭanāśakasecanādikaṃ kriyate tataḥ asaṅkhyāḥ pataṅgamadhumakṣikādayaḥ maraṇaṃ prāpnuvanti, viṣamayam eva āhāraṃ sevante vā. nagarapradeśeṣu api yantrāgāravāhanādibhyaḥ nirgacchataḥ malinavāyoḥ sevanāt, rātrau adhikaprakāśakāraṇāt ca pataṅgamadhumakṣikādayaḥ bahudhā apāyagrastāḥ jāyamānāḥ santi.

yāni dhānyāni utpadyante, yāni phalāni phalanti, yāni puṣpāṇi puṣpyanti, teṣāṃ nidānam asti parāgasparśakriyā. ete pataṅgamadhumakṣikādayaḥ etasyāḥ prakriyāyāḥ paramādhārabhūtāḥ. mānavaḥ icchati uta na, upakaroti uta na ityādikam acintayantaḥ te svakartavyabuddhyā tāṃ prakriyāṃ pravartayanti. evam āhārotpādanakṣetre pramukhāṃ bhūmikāṃ vahanti te. yadyapi teṣāṃ śarīrākāraḥ bhavati atyalpaḥ, tathāpi taiḥ kriyamāṇaḥ upakāraḥ tu sumahān. adyatve eteṣāṃ jīvanam apāyagrastaṃ jātam asti. yadi eṣā eva pravṛttiḥ anuvarteta tarhi asmākam āhārotpādanakṣetraṃ niścayena bhavet kṣatigrastam.

caṭakāḥ, sarpāḥ, pataṅgāḥ, madhumakṣikāḥ, anyavidhakīṭāḥ ityādayaḥ parokṣatayā mānavān upakurvanti bahudhā. ataḥ teṣāṃ jīvanakrame bādhā yathā na bhavet tathā jāgarūkatāvahanam asmākaṃ sarveṣām api ādyaṃ kartavyam.
