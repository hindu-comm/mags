+++
title = "16 स्मारं स्मारं सुखिनः स्याम...."

+++
**स्मारं स्मारं सुखिनः स्याम....**

**अहो, मनसः प्रवृत्तिः !!**

- डा. हरिकृष्णन्, Email - [harikrishnanskt@gmail.com](mailtoःharikrishnanskt@gmail.com)

आसीत् मम कश्चन शिक्षकः । त्रिंशतः वर्षेभ्यः प्राक् तस्य जीवने घटिता एषा घटना ।

सः अध्ययनानन्तरं रामकृष्णाश्रमविद्यालयनियुक्त्यादेशपत्रं प्राप्तवान् । एतस्याः वार्तायाः श्रवणात् तस्य तत्परिवारस्य च महान् आनन्दः । ‘मेमासस्य अन्तिमे सप्ताहे आश्रमे भाव्यम् । छात्रपरिपालकरूपेण आश्रमे एव आवासभोजनव्यवस्था अपि ![](magazine_images/img-1677595345Smaram.jpg)कल्पयिष्यते’ इति आसीत् नियुक्तिपत्रे । आवासभोजनादीनां निमित्तम् अपि धनव्ययः करणीयः नास्ति इत्यतः पितरौ निश्चिन्तौ अभवताम् । सः उद्योगसन्नद्धताविषयकं प्रत्युत्तरमपि प्रेषितवान् ।

‘प्रथमवारम् आश्रमगमनम् । तदपि शिक्षकरूपेण । कथं तत्र व्यवहरणीयम् ? किं तत्र धरणीयम् ? अपरिचितः प्रदेशः । प्रष्टा अपि न भविष्यति कोऽपि तत्र । दूरवाणीव्यवस्था तु ग्रामे असम्भवा’ इत्यादयः चिन्ताविषयाः आसन् तस्य ।

अन्ततो गत्वा सः स्वयमेव कांश्चन निर्णयान् स्वीकृतवान् । गमनदिने स्यूते कानिचन पुरातनानि युतकानि, काषायवेष्टीः च स्थापयित्वा स्वल्पं धनं स्वीकृत्य काषायवेषधारी सन् सः ग्रामात् प्रस्थितवान् ।

त्रिश्शूरुजनपदे नगरात् अष्टकिलोमीटर्दूरे आसीत् विद्यालयः । अस्य आगमनं निरीक्ष्य आश्रमद्वारे एव अन्यः कश्चन शिक्षकः स्थितवान् आसीत् । परस्परं दर्शनमात्रेण उभौ आश्चर्यम् अनुभूतवन्तौ । काषायवेषधारी एषः तं बहुवर्णयुतकधारिणं सुन्दरं शिक्षकं दृष्ट्वा आश्चर्यान्वितः अभवत् । स तु शिक्षकः एतम् उपेत्य - ‘‘किं रे ! भवान् एव नूतनः शिक्षकः किम् ?’’ इति ससन्देहं पृष्टवान् । ‘‘आम्’’ इति अवदत् अयं युवकः ।

‘‘किमिदं स्वरूपं भवतः ?’’ इति शिक्षकेण पृष्टे -‘‘अयं खलुः आश्रमः ? अत्र तु एवमेव भाव्यं खलु ?’’ इति प्रतिप्रश्नं कृतवान् सः युवकः ।

‘‘आश्रमीयं संन्यासजीवनम् अन्यत् । शिक्षकवृत्तिः अन्या । शिक्षकेण काषायवस्त्रं धर्तव्यम् इति न नियमः’’ इति विवृतवान् शिक्षकः ।

‘‘मया तु काषायवस्त्रात् ऋते अन्यत् वस्त्रं न आनीतम् । धनम् अपि अधिकं नास्ति मम समीपे’’ इति वदन् सः युवकः स्वस्य असहायकतां विवृतवान् ।

तस्य युवकस्य असहायकस्थितिं ज्ञात्वा दयालुः सः शिक्षकः तं तदानीम् एव नगरं नीत्वा स्वीयेन धनेन नूतनानि वस्त्राणि दापितवान् । आश्रमम् आनीय मठाधीशं परिचायितवान् च ।

‘अहो, मनसः कल्पना कथं प्रवर्तते !!’ इति स्वगतम् अवदत् सः युवकः ।

**smāraṃ smāraṃ sukhinaḥ syāma....**

**aho, manasaḥ pravṛttiḥ !!**

- ḍā. harikṛṣṇan, Email - harikrishnanskt@gmail.com

āsīt mama kaścana śikṣakaḥ. triṃśataḥ varṣebhyaḥ prāk tasya jīvane ghaṭitā eṣā ghaṭanā.

saḥ adhyayanānantaraṃ rāmakṛṣṇāśramavidyālayaniyuktyādeśapatraṃ prāptavān. etasyāḥ vārtāyāḥ śravaṇāt tasya tatparivārasya ca mahān ānandaḥ. ‘memāsasya antime saptāhe āśrame bhāvyam. chātraparipālakarūpeṇa āśrame eva āvāsabhojanavyavasthā api kalpayiṣyate’ iti āsīt niyuktipatre. āvāsabhojanādīnāṃ nimittam api dhanavyayaḥ karaṇīyaḥ nāsti ityataḥ pitarau niścintau abhavatām. saḥ udyogasannaddhatāviṣayakaṃ pratyuttaramapi preṣitavān.

‘prathamavāram āśramagamanam. tadapi śikṣakarūpeṇa. kathaṃ tatra vyavaharaṇīyam ? kiṃ tatra dharaṇīyam ? aparicitaḥ pradeśaḥ. praṣṭā api na bhaviṣyati ko'pi tatra. dūravāṇīvyavasthā tu grāme asambhavā’ ityādayaḥ cintāviṣayāḥ āsan tasya.

antato gatvā saḥ svayameva kāṃścana nirṇayān svīkṛtavān. gamanadine syūte kānicana purātanāni yutakāni, kāṣāyaveṣṭīḥ ca sthāpayitvā svalpaṃ dhanaṃ svīkṛtya kāṣāyaveṣadhārī san saḥ grāmāt prasthitavān.

triśśūrujanapade nagarāt aṣṭakilomīṭardūre āsīt vidyālayaḥ. asya āgamanaṃ nirīkṣya āśramadvāre eva anyaḥ kaścana śikṣakaḥ sthitavān āsīt. parasparaṃ darśanamātreṇa ubhau āścaryam anubhūtavantau. kāṣāyaveṣadhārī eṣaḥ taṃ bahuvarṇayutakadhāriṇaṃ sundaraṃ śikṣakaṃ dṛṣṭvā āścaryānvitaḥ abhavat. sa tu śikṣakaḥ etam upetya - ‘‘kiṃ re ! bhavān eva nūtanaḥ śikṣakaḥ kim ?’’ iti sasandehaṃ pṛṣṭavān. ‘‘ām’’ iti avadat ayaṃ yuvakaḥ.

‘‘kimidaṃ svarūpaṃ bhavataḥ ?’’ iti śikṣakeṇa pṛṣṭe -‘‘ayaṃ khaluḥ āśramaḥ ? atra tu evameva bhāvyaṃ khalu ?’’ iti pratipraśnaṃ kṛtavān saḥ yuvakaḥ.

‘‘āśramīyaṃ saṃnyāsajīvanam anyat. śikṣakavṛttiḥ anyā. śikṣakeṇa kāṣāyavastraṃ dhartavyam iti na niyamaḥ’’ iti vivṛtavān śikṣakaḥ.

‘‘mayā tu kāṣāyavastrāt ṛte anyat vastraṃ na ānītam. dhanam api adhikaṃ nāsti mama samīpe’’ iti vadan saḥ yuvakaḥ svasya asahāyakatāṃ vivṛtavān.

tasya yuvakasya asahāyakasthitiṃ jñātvā dayāluḥ saḥ śikṣakaḥ taṃ tadānīm eva nagaraṃ nītvā svīyena dhanena nūtanāni vastrāṇi dāpitavān. āśramam ānīya maṭhādhīśaṃ paricāyitavān ca.

‘aho, manasaḥ kalpanā kathaṃ pravartate !!’ iti svagatam avadat saḥ yuvakaḥ.
