+++
title = "10 क्रुङ्थेप् महानखोन् - विक्रमगक"

+++
**क्रुङ्थेप् महानखोन्**

- विक्रमगक्करः, Email - [vgakhar@gmail.com](mailtoःvgakhar@gmail.com)

थाईलेण्डदेशस्य राजधानी ‘बेङ्कोक्’ इति वयं जानीमः एव । वस्तुतः तु तद्देशीयैः तद् नगरं निर्दिश्यते - ‘क्रुङ्थेप्’ इति नाम्ना । एतत् नाम दीर्घतरस्य ‘क्रुङ्थेप् महानखोन्’ इति नाम्नः लघुरूपम् । तदपि इतोऽपि दीर्घतरस्य औपचारिकनाम्नः संक्षिप्तरूपम् अस्ति । बेङ्कोक्-नगरस्य पूर्णम् औपचारिकं नाम विश्वस्थेषु स्थलनामसु अतिदीर्घतमत्वेन परिगण्यते । तत् पूर्णं नाम इत्थम् -

กรุงเทพมหานคร อมรรัตนโกสินทร์ มหินทรายุธยา มหาดิลกภพ นพรัตนราชธานีบูรีรมย์ อุดมราชนิเวศน์มหาสถาน อมรพิมานอวตารสถิต สักกะทัตติยวิษณุกรรมประสิทธิ์

‘क्रुङ्थेप् महानखोन् अमोन्रतनाकोसिन् महिन्थरायुथया महादिलोक्पोप् नोफरात्राचथानी बुरी रोम् उदोम् राचनिवेत् महासथान् अमोन्फिमान् अवतान्सथित् सकथत्तिया विस्नुकम्प्रसित्’ इति तु तस्य आसन्नम् उच्चारणम् । स्पष्टम् उच्चारणं सरलतया अन्तर्जाले लभ्यते । एतत् पूर्णं नाम आदाय किञ्चन गीतम् अपि रचितं वर्तते । तदपि अन्तर्जाले सुलभ्यम् ।

थाईभाषायां संस्कृतस्य प्रभावः अस्ति इति ज्ञायते बहुभिः । अत्र लक्षणीयः विशेषांशः नाम - बेङ्कोक्-नगरस्य पूर्णस्य नाम्नः एकस्मात् शब्दात् ऋते अन्ये सर्वे शब्दाः संस्कृतमूलाः एव इति । केचित् साक्षात् संस्कृतात् स्वीकृताः, अन्ये पालिभाषामार्गेण थाईभाषां प्रविष्टाः । थाईभाषायाः स्वरव्यञ्जनव्यवस्था भारतीयभाषास्थातः भिन्ना । अतः थाईभाषायाः ध्वनीनाम् अनुसारेण उच्चारणात् संस्कृतशब्दाः सरलतया न अभिज्ञायन्ते ।

थाईलिपिः अपि प्राचीनायाः भारतीयायाः ब्राह्मीलिप्याः उद्भूता एव । किन्तु गच्छता कालेन तत्र बहूनि परिवर्तनानि जातानि इत्यतः अद्यतने रूपे ब्राह्मीमूलत्वस्य अभिज्ञानप्राप्तिः भवति क्लेशाय । यद्यपि संस्कृतशब्दानाम् उच्चारणं थाईध्वनीनां प्रभवात् परिवृत्तं भवति, तथापि लिखितभाषायां शब्दानाम् अक्षरक्रमे संस्कृतनिष्ठता तु दृश्यते बहुधा । बेङ्कोक्-नगरस्य मुख्यविमानस्थानकस्य नाम ‘सुवर्णभूमिः’ इति अस्माभिः श्रुतं स्यात् एव । थाईभाषयाम् एतस्य उच्चारणं ‘सुवन्नफूम्’ इति । किन्तु लिखितस्य शब्दस्य अक्षरक्रमः संस्कृतस्य समीपतरः अस्ति - สุวรรณภูมิ ‘सु-व-र-र-ण-भू-मि’ इति । तस्य आङ्ग्ल-भाषायाम् अपि अक्षरक्रमः Suvarnabhumi इति । अयं संस्कृतस्य समीपतरः इति स्फुटम् एव ।

बेङ्कोक्-नगरस्य पूर्णस्य नाम्नः एकैकं पदं विस्तरेण पश्याम तावत् ।

- กรุงเทพ - ‘क्रुङ्थेप्’ इति अस्य उच्चारणम् । क्रुङ्देप् इत्यक्षरक्रमः । क्रुङ् इति पूर्वपदं समीपस्थस्य कम्बोडियादेशस्य ख्मेर्भाषातः स्वीकृतम् । नगरं, राज्यं, राजधानी वा इति अस्य अर्थः । उत्तरपदं संस्कृतीयः ‘देव’शब्दः । समस्तपदस्य अर्थः - ‘देवराजधानी’ इति । थाईभाषायाः पूर्वपदप्रधानत्वात् पदक्रमः विपरीतः दृश्यते ।

- มหานคร - ‘महानखोन्’ इति अस्य उच्चारणम् । ‘महानगर’ इति अक्षरक्रमः । अर्थः स्पष्टः एव ।

- อมรรัตนโกสินทร์ - ‘अमोन्रतनाकोसिन्’ इति अस्य उच्चारणम् । ‘अमररत्नकोसीन्द्र’ इति अक्षरक्रमः । ‘अमर’ ‘रत्न’ इति पदद्वयं स्पष्टमेव । ‘कोसिय’ इति इन्द्रसूचकस्य कौशिकशब्दस्य पालिरूपम् । ‘अमररत्नकौशिकेन्द्रः’ इति सम्पूर्णं पदम् ।

- มหินทรายุธยา - ‘महिन्थरायुथया’ इति अस्य उच्चारणम् । महिन्द्रायुध्या इति अक्षरक्रमः । ‘महेन्द्रस्य अयोध्या’ इति संस्कृतरूपम् । पूर्वोक्तं पदं योज्येत चेत् पदं सिद्ध्यति - ‘अमररत्नकौशिकेन्द्रमहेन्द्रायोध्या’ इति । ‘इन्द्रेण योद्धुम् (जेतुम्) अशक्या नगरी’ इति तात्पर्यार्थः ।

- มหาดิลกภพ - ‘महादिलोक्पोप्’ इति अस्य उच्चारणम् । ‘महादिलकभप’ इति अक्षरक्रमः । महातिलोकभवं, महातिलकभवं वा इति पदस्य रूपम् । महतः अतिशयात् लोकात् उद्भवः यस्य, महतः अतिशयितात् लोकात् उद्भूतम्, महतः तिलकस्य उद्भवेन युक्तः इत्याद्यर्थबाहुल्यं सम्भवति अस्य पदस्य ।

- นพรัตนราชธานี - ‘नोफरात्राचथानी’ इति अस्य उच्चारणम् । ‘नपरत्नराजधानी’ इति अक्षरक्रमः । ‘नवरत्नयुक्ता राजधानी’ इति अर्थः ।

- บูรี - ‘बुरी’ इति अस्य उच्चारणम् । ‘बूरी’ इति अक्षरक्रमः । पुरी इति अर्थः ।

- รมย์อุดมราชนิเวศน์ - ‘रोम्-उदोम्-राचनिवेत्’ इति अस्य उच्चारणम् । ‘रम्य-उतम-राजनिवेशन्’ इति अक्षरक्रमः। ‘रम्यम् उत्तमं राजनिवेशनम्’ इति अर्थः ।

- มหาสถาน - ‘महासथान्’ इति अस्य उच्चारणम् । ‘महास्थान’ इत्यक्षरक्रमः । ‘महास्थानम्’ इति अर्थः स्पष्टः ।

- อมรพิมานอวตารสถิต - ‘अमोन्फिमान्-अवतान्सथित्’ इति अस्य उच्चारणम् । ‘अमरपिमान-अवतारसथित’ इति अक्षरक्रमः । ‘अमरविमानावतारस्थितमिति, अमराणां देवानां विमानानि वायुयानानि अवतीर्य तिष्ठन्ति यस्मिन् नगरे तत्, अमराणां भवनानि, अवतारश्च स्थितः यस्मिन् तत् इत्यादयः बहवः अर्थाः ग्रहीतुं शक्याः । (थाईलेण्डदेशस्य राज्ञां वंशीयं नाम ‘चक्री’ इति । उपाधिः ‘रामः’ इति । उदाहरणार्थं वर्तमानस्य วชิราลงกรณ (वज्रालङ्करणः) इति नाम्नः नरेशस्य उपाधिः ‘दशमः रामः’ इत्यस्ति । अनेन कारणेन अवतारस्य द्वितीयः अर्थः अपि वक्तुं शक्यः ।)

- สักกะทัตติย - ‘सकथत्तिया’ इति अस्य उच्चारणम् । ‘सक्कदत्तिय’ इति अक्षरक्रमः । सक्क, दत्तिय च पालिशब्दौ । ‘शक्रदत्तम्’ (शक्रेण दत्तम्) इति अर्थः ।

- วิษณุกรรมประสิทธิ์ - ‘विस्नुकम्प्रसित्’ इति अस्य उच्चारणम् । ‘विष्णुकर्मप्रसिद्धि’ इति अक्षरक्रमः । ‘विश्वकर्मप्रसिद्धिः’ (विश्वकर्मणा प्रसिद्धिं गमितः) इति अर्थः ।

इदानीं स्पष्टं खलु - बेङ्कोक्-नगरस्य पूर्णनाम्नः, संस्कृतस्य च समीपतरः सम्बन्धः इति ।

\[एतस्मै लेखाय बहुभ्यः स्रोतोभ्यः साहाय्यं स्वीकृतम् । तेषु एतत् जालपृष्ठं मुख्यम् –

Nhttpsः//en.wiktionary.org/wiki/Unsupported´titles/Thai´name´of´Bagkok\]



**kruṅthep mahānakhon**

- vikramagakkaraḥ, Email - vgakhar@gmail.com

thāīleṇḍadeśasya rājadhānī ‘beṅkok’ iti vayaṃ jānīmaḥ eva. vastutaḥ tu taddeśīyaiḥ tad nagaraṃ nirdiśyate - ‘kruṅthep’ iti nāmnā. etat nāma dīrghatarasya ‘kruṅthep mahānakhon’ iti nāmnaḥ laghurūpam. tadapi ito'pi dīrghatarasya aupacārikanāmnaḥ saṃkṣiptarūpam asti. beṅkok-nagarasya pūrṇam aupacārikaṃ nāma viśvastheṣu sthalanāmasu atidīrghatamatvena parigaṇyate. tat pūrṇaṃ nāma ittham -

กรุงเทพมหานคร อมรรัตนโกสินทร์ มหินทรายุธยา มหาดิลกภพ นพรัตนราชธานีบูรีรมย์ อุดมราชนิเวศน์มหาสถาน อมรพิมานอวตารสถิต สักกะทัตติยวิษณุกรรมประสิทธิ์

‘kruṅthep mahānakhon amonratanākosin mahintharāyuthayā mahādilokpop nopharātrācathānī burī rom udom rācanivet mahāsathān amonphimān avatānsathit sakathattiyā visnukamprasit’ iti tu tasya āsannam uccāraṇam. spaṣṭam uccāraṇaṃ saralatayā antarjāle labhyate. etat pūrṇaṃ nāma ādāya kiñcana gītam api racitaṃ vartate. tadapi antarjāle sulabhyam.

thāībhāṣāyāṃ saṃskṛtasya prabhāvaḥ asti iti jñāyate bahubhiḥ. atra lakṣaṇīyaḥ viśeṣāṃśaḥ nāma - beṅkok-nagarasya pūrṇasya nāmnaḥ ekasmāt śabdāt ṛte anye sarve śabdāḥ saṃskṛtamūlāḥ eva iti. kecit sākṣāt saṃskṛtāt svīkṛtāḥ, anye pālibhāṣāmārgeṇa thāībhāṣāṃ praviṣṭāḥ. thāībhāṣāyāḥ svaravyañjanavyavasthā bhāratīyabhāṣāsthātaḥ bhinnā. ataḥ thāībhāṣāyāḥ dhvanīnām anusāreṇa uccāraṇāt saṃskṛtaśabdāḥ saralatayā na abhijñāyante.

thāīlipiḥ api prācīnāyāḥ bhāratīyāyāḥ brāhmīlipyāḥ udbhūtā eva. kintu gacchatā kālena tatra bahūni parivartanāni jātāni ityataḥ adyatane rūpe brāhmīmūlatvasya abhijñānaprāptiḥ bhavati kleśāya. yadyapi saṃskṛtaśabdānām uccāraṇaṃ thāīdhvanīnāṃ prabhavāt parivṛttaṃ bhavati, tathāpi likhitabhāṣāyāṃ śabdānām akṣarakrame saṃskṛtaniṣṭhatā tu dṛśyate bahudhā. beṅkok-nagarasya mukhyavimānasthānakasya nāma ‘suvarṇabhūmiḥ’ iti asmābhiḥ śrutaṃ syāt eva. thāībhāṣayām etasya uccāraṇaṃ ‘suvannaphūm’ iti. kintu likhitasya śabdasya akṣarakramaḥ saṃskṛtasya samīpataraḥ asti - สุวรรณภูมิ ‘su-va-ra-ra-ṇa-bhū-mi’ iti. tasya āṅgla-bhāṣāyām api akṣarakramaḥ Suvarnabhumi iti. ayaṃ saṃskṛtasya samīpataraḥ iti sphuṭam eva.

beṅkok-nagarasya pūrṇasya nāmnaḥ ekaikaṃ padaṃ vistareṇa paśyāma tāvat.

- กรุงเทพ - ‘kruṅthep’ iti asya uccāraṇam. kruṅdep ityakṣarakramaḥ. kruṅ iti pūrvapadaṃ samīpasthasya kamboḍiyādeśasya khmerbhāṣātaḥ svīkṛtam. nagaraṃ, rājyaṃ, rājadhānī vā iti asya arthaḥ. uttarapadaṃ saṃskṛtīyaḥ ‘deva’śabdaḥ. samastapadasya arthaḥ - ‘devarājadhānī’ iti. thāībhāṣāyāḥ pūrvapadapradhānatvāt padakramaḥ viparītaḥ dṛśyate.

- มหานคร - ‘mahānakhon’ iti asya uccāraṇam. ‘mahānagara’ iti akṣarakramaḥ. arthaḥ spaṣṭaḥ eva.

- อมรรัตนโกสินทร์ - ‘amonratanākosin’ iti asya uccāraṇam. ‘amararatnakosīndra’ iti akṣarakramaḥ. ‘amara’ ‘ratna’ iti padadvayaṃ spaṣṭameva. ‘kosiya’ iti indrasūcakasya kauśikaśabdasya pālirūpam. ‘amararatnakauśikendraḥ’ iti sampūrṇaṃ padam.

- มหินทรายุธยา - ‘mahintharāyuthayā’ iti asya uccāraṇam. mahindrāyudhyā iti akṣarakramaḥ. ‘mahendrasya ayodhyā’ iti saṃskṛtarūpam. pūrvoktaṃ padaṃ yojyeta cet padaṃ siddhyati - ‘amararatnakauśikendramahendrāyodhyā’ iti. ‘indreṇa yoddhum (jetum) aśakyā nagarī’ iti tātparyārthaḥ.

- มหาดิลกภพ - ‘mahādilokpop’ iti asya uccāraṇam. ‘mahādilakabhapa’ iti akṣarakramaḥ. mahātilokabhavaṃ, mahātilakabhavaṃ vā iti padasya rūpam. mahataḥ atiśayāt lokāt udbhavaḥ yasya, mahataḥ atiśayitāt lokāt udbhūtam, mahataḥ tilakasya udbhavena yuktaḥ ityādyarthabāhulyaṃ sambhavati asya padasya.

- นพรัตนราชธานี - ‘nopharātrācathānī’ iti asya uccāraṇam. ‘naparatnarājadhānī’ iti akṣarakramaḥ. ‘navaratnayuktā rājadhānī’ iti arthaḥ.

- บูรี - ‘burī’ iti asya uccāraṇam. ‘būrī’ iti akṣarakramaḥ. purī iti arthaḥ.

- รมย์อุดมราชนิเวศน์ - ‘rom-udom-rācanivet’ iti asya uccāraṇam. ‘ramya-utama-rājaniveśan’ iti akṣarakramaḥ। ‘ramyam uttamaṃ rājaniveśanam’ iti arthaḥ.

- มหาสถาน - ‘mahāsathān’ iti asya uccāraṇam. ‘mahāsthāna’ ityakṣarakramaḥ. ‘mahāsthānam’ iti arthaḥ spaṣṭaḥ.

- อมรพิมานอวตารสถิต - ‘amonphimān-avatānsathit’ iti asya uccāraṇam. ‘amarapimāna-avatārasathita’ iti akṣarakramaḥ. ‘amaravimānāvatārasthitamiti, amarāṇāṃ devānāṃ vimānāni vāyuyānāni avatīrya tiṣṭhanti yasmin nagare tat, amarāṇāṃ bhavanāni, avatāraśca sthitaḥ yasmin tat ityādayaḥ bahavaḥ arthāḥ grahītuṃ śakyāḥ. (thāīleṇḍadeśasya rājñāṃ vaṃśīyaṃ nāma ‘cakrī’ iti. upādhiḥ ‘rāmaḥ’ iti. udāharaṇārthaṃ vartamānasya วชิราลงกรณ (vajrālaṅkaraṇaḥ) iti nāmnaḥ nareśasya upādhiḥ ‘daśamaḥ rāmaḥ’ ityasti. anena kāraṇena avatārasya dvitīyaḥ arthaḥ api vaktuṃ śakyaḥ.)

- สักกะทัตติย - ‘sakathattiyā’ iti asya uccāraṇam. ‘sakkadattiya’ iti akṣarakramaḥ. sakka, dattiya ca pāliśabdau. ‘śakradattam’ (śakreṇa dattam) iti arthaḥ.

- วิษณุกรรมประสิทธิ์ - ‘visnukamprasit’ iti asya uccāraṇam. ‘viṣṇukarmaprasiddhi’ iti akṣarakramaḥ. ‘viśvakarmaprasiddhiḥ’ (viśvakarmaṇā prasiddhiṃ gamitaḥ) iti arthaḥ.

idānīṃ spaṣṭaṃ khalu - beṅkok-nagarasya pūrṇanāmnaḥ, saṃskṛtasya ca samīpataraḥ sambandhaḥ iti.

\[etasmai lekhāya bahubhyaḥ srotobhyaḥ sāhāyyaṃ svīkṛtam. teṣu etat jālapṛṣṭhaṃ mukhyam –

Nhttpsः//en.wiktionary.org/wiki/Unsupported´titles/Thai´name´of´Bagkok\]
