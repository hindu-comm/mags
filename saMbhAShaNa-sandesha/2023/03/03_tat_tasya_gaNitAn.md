+++
title = "03 ‘तत्’ तस्य गणितानि च - वेङ्कटस"

+++
**‘तत्’ तस्य गणितानि च**

- वेङ्कटसूर्यकुमारः, Email - [vs.kumar@indusschool.com](mailtoःvs.kumar@indusschool.com)

\[‘तत्’ परमात्मनः सङ्केतः । आधुनिकगणितानुसारेण ‘तत्’ इत्यस्य विवेचनं यदि क्रियेत तर्हि अनेकानि आश्चर्यावहाणि तत्त्वानि अवगम्यन्ते । ‘तत्’ इत्यस्य तत्त्वं, तत्सम्बद्धं गणितं च यं जीवनव्यवहारक्रमं ज्ञापयतः सः अपि अस्ति नितराम्अपूर्वः ।\]

बाल्ये घटितम् एकं लघुवृत्तान्तम् अहम् अस्मरम् । तत्समये अहं पञ्चवर्षीयः षड्वर्षीयः वा स्याम् । अस्माकं परिवारेण कश्चन पण्डितः (तस्य नामधेयं ‘सज्जनलिङ्गस्वामी’ इति स्यात् इति भावये) सर्वेषां कुटुम्बीयसमारम्भादिकार्यक्रमाणां निर्वहणार्थम् आहूयते स्म । पण्डितोत्तमः तेषु समारम्भेषु मध्ये मध्ये धार्मिकाध्यात्मिकप्रवचनानि तेलुगुभाषया (मम मातृभाषा तेलुगुभाषा) करोति स्म ।

एकदा तादृशे प्रवचने पण्डितमहाशयः उक्तवान् - ‘परमात्मा (तत्) सर्वेषां पिता’ इति । मातुः अङ्के उपविष्टः अहं तस्याः कर्णे अतिमन्दस्वरेण उक्तवान् - ‘परमात्मनः पिता कः ?’ इति । तत्समये मम चिन्तनम् आसीत् - ‘यथा अस्माकं सर्वेषां पितरौ भवतः, तथैव परमात्मनः अपि पिता भवेत् एव’ इति ।

किन्तु मम प्रश्नः अत्यनौपचारिकः अप्रयत्नप्रवृत्तः च आसीत् । वस्तुतः प्रत्युत्तरम् अपि न अपेक्षितवान् अहम् । परन्तु, मम माता प्रीतिपूर्वकं माम् आलिङ्ग्य क्षणकालं परिचुम्ब्य सम्भ्रमाश्चर्येण मां दृष्ट्वा मम प्रश्‍नं पण्डितं निवेदितवती ।

तदा पण्डितमहाशयः मां कुतूहलेन सकृद् दृष्ट्वा अवदत् - ‘‘यः बिन्दुः ॐशब्दे भवति, सः बिन्दुः (वृत्तं शून्यं वा) एव परमात्मनः पिता’’ इति उक्त्वा तेलुगुलिप्या ॐशब्दं लिखित्वा - ‘‘एषः बिन्दुः किञ्चित् बृहदाकारकः भवति, लघुवृत्तम् इव । तत् वृत्तम् (शून्यम्) एव परमात्मनः पिता । वस्तुतः शून्यम् एव ‘परमात्मा’ । ‘तत्’ इति पदेन सः एव निर्दिश्यते ।...’’ इति किञ्चित् विवृतवान् ।

तस्मिन् वयसि अहम् एतस्य विवरणस्य तात्पर्यं किञ्चिदपि न अवगतवान् । ‘इदं सर्वं शब्दैः निर्मितम् इन्द्रजालम् । वागाडम्बरमात्रं च’ इति भावितं मया तदा ।

परन्तु तत् उत्तरं श्रुतवत्याः मम मातुः वदनम् अर्कपद्मम् इव विकसितम् । सा मन्दहासेन शिरश्चालनं कृत्वा स्वस्य अङ्गीकारं सूचितवती । किन्तु तत् उत्तरं मयि कञ्चिदपि प्रभावं न अजनयत् । तस्मिन् वयसि यथा मम प्रश्नः नितराम् अनालोचितः, तथा तस्य उत्तरम् अपि निस्सन्देहम् अज्ञातप्रहेलिका इव एव आसीत् । पण्डितस्य उत्तरं पुनः परिशीलयितुम् अभिरुचिः समयः च मम न आसीत् तदा ।

तदा एव मम मातृभगिनी आगत्य मां दृष्ट्वा समन्दहासं हस्तसङ्केतेन सूचितवती - लड्डुकाः सिद्धाः सन्ति इति । झटिति अहं मातुः अङ्कात् उत्थाय लड्डुकभक्षणार्थं धावितवान् ।

इदानीं प्रायः षड्दशकानन्तरम् अहं पुनरपि तस्य प्रसङ्गस्य मननं कृत्वा अचिन्तयम् - ‘किमर्थं पण्डितोत्तमः शून्यपरमात्मनोः मध्ये समानतां प्रतिपादितवान् ? अत्र कः सम्बन्धः भवेत् ? किमर्थं मम माता अपि तद्विषये अङ्गीकारं सूचितवती ?’ इति । पुनः पुनः अहं पण्डितवर्यस्य वचनानि अधिकृत्य मननं चिन्तनं च कृतवान् । यत् किञ्चिन्मात्रं गणितज्ञानम् इतः पूर्वं मया प्राप्तं तस्य आधारेण अहं तद्वचनविश्लेषणार्थं प्रयासं कृतवान् ।

सप्तमकक्ष्यायां यत् बीजगणितं पठितं तत्र शून्यसम्बद्धानि सूत्राणि एवं सन्ति -

1. X ± 0 = X , X x 0 = 0

2. X - X = 0

3. 0 ± 0 = 0 , 0 x 0 = 0

अत्र ‘X’ इत्युक्ते कापि सङ्ख्या वस्तु वा इति अर्थः । यथा पण्डितः उक्तवान् तथा, शून्यमेव ‘तत्’ (परमात्मा) इति यदि परिगृह्येत तर्हि एतानि सूत्राणि इत्थं भवन्ति -

1. X ± तत् = X , C x तत् = तत्

2. X - X = तत्

3. तत् ± तत् = तत्, तत् x तत् = तत्

इदानीं मम मतं - ‘तत्’ (परमात्मा) एव, सर्वजगतः सृष्टिस्थितिलयकरं, निर्मलनिर्विकारं निर्विकल्प-निरालम्भं, सर्वज्ञसर्वव्यापिसर्वशक्तिकम्, अक्षरानन्ताव्ययं, गुणातीतानन्दाकारशून्यं चापि । अयम् एव मम दृढः विश्वासः अवगमनं च । मम षड्दशकजीवनम् एतदेव माम् अपाठयत् ।

एतानि परिवर्तितसमीकरणानि दृष्ट्वा अहं विभ्रान्तः विस्मितः च । इदानीम् एतानि परिवर्तितसमीकरणानि स्पष्टतया यत् सूचयन्ति तत् तु -

 1. ‘तत्’ पूर्वमेव सर्वव्यापकं, सर्वत्र स्थितं च । वयं किञ्चिदपि तेन योजयितुं वियोजयितुं वा न शक्नुमः । ‘तत्’पदवाच्येन (शून्येन) वयं कस्यचित् वस्तुनः योजनं वियोजनं च कुर्याम चेदपि मूलवस्तु तु यथापूर्वम् एव स्थास्यति ।

 2. केनचन वस्तुना वस्तुजातं व्यवकलयेम चेदपि परिणामः तु ‘तद्’रूपमेव एव भविष्यति । यतः ’तत्’ भवति शून्यम् ।

 3. वयं ‘तस्य’ गुणनम् भाजनं वापि कर्तुं न शक्नुमः । ‘तत्’ एकमेव निर्विकल्पानन्तम् इति कारणात्, गुणनभाजनादिकं क्रियेत चेदपि तस्य परिणामरूपेण तु ‘तत्’ एव अवशिष्टं भविष्यति ।

 4. ‘तत्’तत्त्वेन योजनं व्यवकलनं वा क्रियेत चेदपि परिणामः ‘तत्’ एव भविष्यति । ’तत्’ एकमेव सर्वगं च । अत्र ‘तस्य’ द्वयं कदापि न भविष्यति ।

कतिपयवर्षानन्तरं शून्यसम्बद्धानि अन्यानि अपि विभाजनबीजगणितसूत्राणि मया पठितानि । तानि च -

1. X / 0 इत्युक्ते ‘अनिश्चितम्’, ‘अनन्त्यम्’ ‘अचिन्त्यं’ च ।

2. 0 / 0 इत्युक्ते अपि ‘अनिश्चितम्’, ‘अनन्त्यम्’ ‘अचिन्त्यं’ च इति ।

पुनरपि, यथा पण्डितोत्तमः उक्तवान्, तथा शून्यमेव ’तद्’ इति यदि परिगृह्येत, तर्हि एते सूत्रे कथं रूपान्तरं प्राप्नुतः इति पश्याम तावत् -

1. X / तत् इत्युक्ते ‘अनिश्चितम्’, ‘अनन्त्यम्’ ‘अचिन्त्यं’ च ।

2. तत् / तत् इत्युक्ते अपि ‘अनिश्चितम्’, ‘अनन्त्यम्’ ‘अचिन्त्यं’ च ।

गणितशास्त्रे एतत् ‘अनन्त्यम्’ ‘अचिन्त्यं’ च द्वे शून्ये योजयित्वा सङ्केतयन्ति - ‘00’ इति । एकं शून्यम् अन्येन शून्येन सह अधिकसम्पृक्तं भवति अत्र । मम मतं यत् एतत् चिह्नं केवलम् आकस्मिकं न कदापि, परन्तु निश्चयेन मतिपूर्वकम् एव एवं कृतम् इति । एते नवीकृतसमीकरणे दृष्ट्वा अहं निरुत्तरः अवाक् च अभवम् । महारोमाञ्चनानुभवः प्राप्तः मया । एते समीकरणे स्पष्टतया एवं घोषयतः -

1. यदि ‘तस्य’ विभाजनाय प्रयत्नः क्रियेत, यदि ‘तस्मात्’ किञ्चित् दूरीकर्तुं वा प्रयत्नः क्रियेत तर्हि परिणामः तु ‘अचिन्त्यम्’ एव । यः तथा कर्तुं प्रयत्नं करोति सः नष्टः मार्गभ्रष्टः च भविष्यति ।

2. तस्य विभाजनम् असम्भवम् । ‘तत्’ सदा अविकृतम् एव ।

3. ‘तत्’ ‘तेन’ एव यदि विभाज्येत तर्हि तस्य परिणामः अपि ‘अचिन्त्यम्’ एव । यः तथा कर्तुं प्रयत्नं करोति, सः पुनः नष्टः मार्गभ्रष्टः च भविष्यति ।

एतान् विषयान् अनुतर्कयतः मम मनसि अन्यत् नूतनचिन्तनम् अपि समुद्भूतम् । दाशमिक-सङ्ख्याक्रमानुसारं यदि वयं शून्यं कस्याश्चन सङ्ख्यायाः वामतः स्थापयेम तर्हि तस्याः सङ्ख्यायाः मूल्यं किञ्चिदपि परिवृत्तं न भविष्यति । परन्तु यदि दक्षिणतः तदेव शून्यं स्थापयेम तर्हि सङ्ख्यायाः मूल्यं दशगुणितवृद्धियुक्तं भविष्यति । यदि अन्यत् एकं शून्यं तथैव सव्यतः संयोजयेम तर्हि मूल्यं शतगुणितवृद्धिं प्राप्स्यति । अयम् एव अंशः समीकरणरूपेण यथा – 0X = X , X0 = X x 10 , X00 = X x 100

पुनः एकवारं पण्डितमहाशयस्य विश्लेषणं (शून्यं ‘तत्’समानमेव इति) यदि अत्र अन्वीयेत तर्हि इत्थं भविष्यति विवरणम् -

1.  अस्माकं सव्यतः ‘तत्’ स्थापयेम चेत् अस्माकं मूल्यं (ज्ञानबुद्ध्याध्यात्मिकतादिकम्) बहुधा वृद्धिं  प्राप्स्यति ।

2.  किन्तु, दक्षिणतः स्थाप्येत चेत् अस्माकं मूल्यं किञ्चिदपि परिवृत्तं न भविष्यति ।

3.  ‘तत्’ विना वयं सर्वे कूपस्थमण्डूकाः एव ।

4.  यदि वयं ‘तत्’ अस्माकं सव्यतः गृह्णीयाम, तर्हि ‘तत्’ अस्मान् उत्तमम् ऊर्ध्वस्तरं प्रापयति ।

एतानि विश्लेषणानि नितरां विस्मयावहानि अत्यन्तम् अर्थभरितानि चापि ननु । अहं स्वप्ने अपि न चिन्तितवान् यत् शून्यस्य एतावत्प्रभूतगूढार्थः भवितुम् अर्हति इति । यः महापुरुषः (परमाचार्यः महर्षिः आर्यभटः इति मन्ये) गणितशास्त्राय शून्यं समर्पितवान्, तस्मै मम अनन्तकोटिमितानि सादरवन्दनानि । सः निश्चयेन असाधारणतत्त्वज्ञः इत्यत्र न सन्देहः । सः महागणितशास्त्रज्ञः इत्यत्र न विप्रतिपत्तिः ।

एतावता यत् ज्ञातं तस्य सङ्क्षेपः इत्थं भवितुम् अर्हति -

1. ‘तत्’ शाश्वतम् अक्षरम् अनन्तं च । जगत् सर्वं ‘तस्मिन्’ एव अस्ति । ‘तस्य’ विकल्पः अन्यः नास्ति ।

2. ‘तत्’ सदा निर्मलं दिव्यं च । अस्माभिः सर्वदा ‘तस्य’ प्रमाणानि अनुवर्तनीयानि ।

3. कदापि ‘तस्य’ विभाजनम्, अतिचरणं, शासनं वा कर्तुं प्रयत्नः न करणीयः । यदि क्रियेत तर्हि परिणामः नितरां निरर्थकः भवेत् । ततः वृथाकालयापनमात्रम् एव भविष्यति ।

4. ‘तत्’ वामभागे स्थाप्येत चेत् अस्माकं समग्रं मूल्यं सर्वदा अनेकधा वृद्धिं गमिष्यति । परन्तु दक्षिणभागे यदि स्थाप्येत तर्हि अल्पा अपि उन्नतिः कदापि न भविष्यति ।

5. शून्यमेव पूर्णं, पूर्णमेव शून्यं च । उभे अपि समाने, उभे अपि अभिन्ने च ।

इदानीम् अहम् ‘ॐ पूर्णमदः पूर्णमिदं पूर्णात् पूर्णम् उदच्यते । पूर्णस्य पूर्णमादाय पूर्णमेवावशिष्यते ॥ इत्यस्य महामन्त्रस्य सम्पूर्णम् अर्थं स्पष्टरूपेण ज्ञातुं शक्तवान् ।

एतत् सर्वं चिन्तयित्वा अहं परमसन्तुष्टः अभवम् । यथा मम माता षड्भ्यः दशकेभ्यः पूर्वं मन्दहासं दर्शितवती, तथैव अहमपि इदानीं कृतवान् । मम विश्लेषणं मात्रा पण्डितेन च सह संविभक्तव्यम् इति मम प्रगाढा इच्छा । परन्तु, कतिपयवर्षेभ्यः पूर्वमेव मम माता दिवङ्गता । पण्डितमहोदयस्य वर्तमानस्थिति-गत्यादिकं किञ्चिदपि न जानामि । यदि सः जीवेत् तर्हि अपि प्रायः सः शताधिकवयस्कः भवेत् । अतः तस्य अस्तित्वम् अपि असम्भवम् एव । तथापि अहं तु भावयामि - कथञ्चित् माता पण्डितः च कुत्रचित् स्थित्वा माम् उद्दिश्य प्रशंसनीयं मन्दहासं प्रदर्शयतः इति ।

अस्माकं शास्त्रपुराणेषु परलोकविषये अनेके उल्लेखाः दृश्यन्ते । ते सर्वे सत्यरूपाः यथार्थाः च इति अहं दृढतया भावयामि । भविष्यकाले कदाचित् मात्रा पण्डितेन च सह परलोके मम मेलनं भवेत् । तदा अहं मया यत् अवगतं तत् अवश्यमेव तौ श्रावयिष्यामि । तदनन्तरं सविनयं तयोः पादाभिवन्दनं करिष्यामि ।

‘मह्यं तादृशम् एकं सम्मेलनावसरं देहि’ इति अहं परमात्मानं भक्त्या प्रार्थये ।



**‘tat’ tasya gaṇitāni ca**

- veṅkaṭasūryakumāraḥ, Email - vs.kumar@indusschool.com

\[‘tat’ paramātmanaḥ saṅketaḥ. ādhunikagaṇitānusāreṇa ‘tat’ ityasya vivecanaṃ yadi kriyeta tarhi anekāni āścaryāvahāṇi tattvāni avagamyante. ‘tat’ ityasya tattvaṃ, tatsambaddhaṃ gaṇitaṃ ca yaṃ jīvanavyavahārakramaṃ jñāpayataḥ saḥ api asti nitarāmapūrvaḥ.\]

bālye ghaṭitam ekaṃ laghuvṛttāntam aham asmaram. tatsamaye ahaṃ pañcavarṣīyaḥ ṣaḍvarṣīyaḥ vā syām. asmākaṃ parivāreṇa kaścana paṇḍitaḥ (tasya nāmadheyaṃ ‘sajjanaliṅgasvāmī’ iti syāt iti bhāvaye) sarveṣāṃ kuṭumbīyasamārambhādikāryakramāṇāṃ nirvahaṇārtham āhūyate sma. paṇḍitottamaḥ teṣu samārambheṣu madhye madhye dhārmikādhyātmikapravacanāni telugubhāṣayā (mama mātṛbhāṣā telugubhāṣā) karoti sma.

ekadā tādṛśe pravacane paṇḍitamahāśayaḥ uktavān - ‘paramātmā (tat) sarveṣāṃ pitā’ iti. mātuḥ aṅke upaviṣṭaḥ ahaṃ tasyāḥ karṇe atimandasvareṇa uktavān - ‘paramātmanaḥ pitā kaḥ ?’ iti. tatsamaye mama cintanam āsīt - ‘yathā asmākaṃ sarveṣāṃ pitarau bhavataḥ, tathaiva paramātmanaḥ api pitā bhavet eva’ iti.

kintu mama praśnaḥ atyanaupacārikaḥ aprayatnapravṛttaḥ ca āsīt. vastutaḥ pratyuttaram api na apekṣitavān aham. parantu, mama mātā prītipūrvakaṃ mām āliṅgya kṣaṇakālaṃ paricumbya sambhramāścaryeṇa māṃ dṛṣṭvā mama praś‍naṃ paṇḍitaṃ niveditavatī.

tadā paṇḍitamahāśayaḥ māṃ kutūhalena sakṛd dṛṣṭvā avadat - ‘‘yaḥ binduḥ oṃśabde bhavati, saḥ binduḥ (vṛttaṃ śūnyaṃ vā) eva paramātmanaḥ pitā’’ iti uktvā telugulipyā oṃśabdaṃ likhitvā - ‘‘eṣaḥ binduḥ kiñcit bṛhadākārakaḥ bhavati, laghuvṛttam iva. tat vṛttam (śūnyam) eva paramātmanaḥ pitā. vastutaḥ śūnyam eva ‘paramātmā’. ‘tat’ iti padena saḥ eva nirdiśyate....’’ iti kiñcit vivṛtavān.

tasmin vayasi aham etasya vivaraṇasya tātparyaṃ kiñcidapi na avagatavān. ‘idaṃ sarvaṃ śabdaiḥ nirmitam indrajālam. vāgāḍambaramātraṃ ca’ iti bhāvitaṃ mayā tadā.

parantu tat uttaraṃ śrutavatyāḥ mama mātuḥ vadanam arkapadmam iva vikasitam. sā mandahāsena śiraścālanaṃ kṛtvā svasya aṅgīkāraṃ sūcitavatī. kintu tat uttaraṃ mayi kañcidapi prabhāvaṃ na ajanayat. tasmin vayasi yathā mama praśnaḥ nitarām anālocitaḥ, tathā tasya uttaram api nissandeham ajñātaprahelikā iva eva āsīt. paṇḍitasya uttaraṃ punaḥ pariśīlayitum abhiruciḥ samayaḥ ca mama na āsīt tadā.

tadā eva mama mātṛbhaginī āgatya māṃ dṛṣṭvā samandahāsaṃ hastasaṅketena sūcitavatī - laḍḍukāḥ siddhāḥ santi iti. jhaṭiti ahaṃ mātuḥ aṅkāt utthāya laḍḍukabhakṣaṇārthaṃ dhāvitavān.

idānīṃ prāyaḥ ṣaḍdaśakānantaram ahaṃ punarapi tasya prasaṅgasya mananaṃ kṛtvā acintayam - ‘kimarthaṃ paṇḍitottamaḥ śūnyaparamātmanoḥ madhye samānatāṃ pratipāditavān ? atra kaḥ sambandhaḥ bhavet ? kimarthaṃ mama mātā api tadviṣaye aṅgīkāraṃ sūcitavatī ?’ iti. punaḥ punaḥ ahaṃ paṇḍitavaryasya vacanāni adhikṛtya mananaṃ cintanaṃ ca kṛtavān. yat kiñcinmātraṃ gaṇitajñānam itaḥ pūrvaṃ mayā prāptaṃ tasya ādhāreṇa ahaṃ tadvacanaviśleṣaṇārthaṃ prayāsaṃ kṛtavān.

saptamakakṣyāyāṃ yat bījagaṇitaṃ paṭhitaṃ tatra śūnyasambaddhāni sūtrāṇi evaṃ santi -

1. X ± 0 = X , X x 0 = 0

2. X - X = 0

3. 0 ± 0 = 0 , 0 x 0 = 0

atra ‘X’ ityukte kāpi saṅkhyā vastu vā iti arthaḥ. yathā paṇḍitaḥ uktavān tathā, śūnyameva ‘tat’ (paramātmā) iti yadi parigṛhyeta tarhi etāni sūtrāṇi itthaṃ bhavanti -

1. X ± tat = X , C x tat = tat

2. X - X = tat

3. tat ± tat = tat, tat x tat = tat

idānīṃ mama mataṃ - ‘tat’ (paramātmā) eva, sarvajagataḥ sṛṣṭisthitilayakaraṃ, nirmalanirvikāraṃ nirvikalpa-nirālambhaṃ, sarvajñasarvavyāpisarvaśaktikam, akṣarānantāvyayaṃ, guṇātītānandākāraśūnyaṃ cāpi. ayam eva mama dṛḍhaḥ viśvāsaḥ avagamanaṃ ca. mama ṣaḍdaśakajīvanam etadeva mām apāṭhayat.

etāni parivartitasamīkaraṇāni dṛṣṭvā ahaṃ vibhrāntaḥ vismitaḥ ca. idānīm etāni parivartitasamīkaraṇāni spaṣṭatayā yat sūcayanti tat tu -

 1. ‘tat’ pūrvameva sarvavyāpakaṃ, sarvatra sthitaṃ ca. vayaṃ kiñcidapi tena yojayituṃ viyojayituṃ vā na śaknumaḥ. ‘tat’padavācyena (śūnyena) vayaṃ kasyacit vastunaḥ yojanaṃ viyojanaṃ ca kuryāma cedapi mūlavastu tu yathāpūrvam eva sthāsyati.

 2. kenacana vastunā vastujātaṃ vyavakalayema cedapi pariṇāmaḥ tu ‘tad’rūpameva eva bhaviṣyati. yataḥ ’tat’ bhavati śūnyam.

 3. vayaṃ ‘tasya’ guṇanam bhājanaṃ vāpi kartuṃ na śaknumaḥ. ‘tat’ ekameva nirvikalpānantam iti kāraṇāt, guṇanabhājanādikaṃ kriyeta cedapi tasya pariṇāmarūpeṇa tu ‘tat’ eva avaśiṣṭaṃ bhaviṣyati.

 4. ‘tat’tattvena yojanaṃ vyavakalanaṃ vā kriyeta cedapi pariṇāmaḥ ‘tat’ eva bhaviṣyati. ’tat’ ekameva sarvagaṃ ca. atra ‘tasya’ dvayaṃ kadāpi na bhaviṣyati.

katipayavarṣānantaraṃ śūnyasambaddhāni anyāni api vibhājanabījagaṇitasūtrāṇi mayā paṭhitāni. tāni ca -

1. X / 0 ityukte ‘aniścitam’, ‘anantyam’ ‘acintyaṃ’ ca.

2. 0 / 0 ityukte api ‘aniścitam’, ‘anantyam’ ‘acintyaṃ’ ca iti.

punarapi, yathā paṇḍitottamaḥ uktavān, tathā śūnyameva ’tad’ iti yadi parigṛhyeta, tarhi ete sūtre kathaṃ rūpāntaraṃ prāpnutaḥ iti paśyāma tāvat -

1. X / tat ityukte ‘aniścitam’, ‘anantyam’ ‘acintyaṃ’ ca.

2. tat / tat ityukte api ‘aniścitam’, ‘anantyam’ ‘acintyaṃ’ ca.

gaṇitaśāstre etat ‘anantyam’ ‘acintyaṃ’ ca dve śūnye yojayitvā saṅketayanti - ‘00’ iti. ekaṃ śūnyam anyena śūnyena saha adhikasampṛktaṃ bhavati atra. mama mataṃ yat etat cihnaṃ kevalam ākasmikaṃ na kadāpi, parantu niścayena matipūrvakam eva evaṃ kṛtam iti. ete navīkṛtasamīkaraṇe dṛṣṭvā ahaṃ niruttaraḥ avāk ca abhavam. mahāromāñcanānubhavaḥ prāptaḥ mayā. ete samīkaraṇe spaṣṭatayā evaṃ ghoṣayataḥ -

1. yadi ‘tasya’ vibhājanāya prayatnaḥ kriyeta, yadi ‘tasmāt’ kiñcit dūrīkartuṃ vā prayatnaḥ kriyeta tarhi pariṇāmaḥ tu ‘acintyam’ eva. yaḥ tathā kartuṃ prayatnaṃ karoti saḥ naṣṭaḥ mārgabhraṣṭaḥ ca bhaviṣyati.

2. tasya vibhājanam asambhavam. ‘tat’ sadā avikṛtam eva.

3. ‘tat’ ‘tena’ eva yadi vibhājyeta tarhi tasya pariṇāmaḥ api ‘acintyam’ eva. yaḥ tathā kartuṃ prayatnaṃ karoti, saḥ punaḥ naṣṭaḥ mārgabhraṣṭaḥ ca bhaviṣyati.

etān viṣayān anutarkayataḥ mama manasi anyat nūtanacintanam api samudbhūtam. dāśamika-saṅkhyākramānusāraṃ yadi vayaṃ śūnyaṃ kasyāścana saṅkhyāyāḥ vāmataḥ sthāpayema tarhi tasyāḥ saṅkhyāyāḥ mūlyaṃ kiñcidapi parivṛttaṃ na bhaviṣyati. parantu yadi dakṣiṇataḥ tadeva śūnyaṃ sthāpayema tarhi saṅkhyāyāḥ mūlyaṃ daśaguṇitavṛddhiyuktaṃ bhaviṣyati. yadi anyat ekaṃ śūnyaṃ tathaiva savyataḥ saṃyojayema tarhi mūlyaṃ śataguṇitavṛddhiṃ prāpsyati. ayam eva aṃśaḥ samīkaraṇarūpeṇa yathā – 0X = X , X0 = X x 10 , X00 = X x 100

punaḥ ekavāraṃ paṇḍitamahāśayasya viśleṣaṇaṃ (śūnyaṃ ‘tat’samānameva iti) yadi atra anvīyeta tarhi itthaṃ bhaviṣyati vivaraṇam -

1.  asmākaṃ savyataḥ ‘tat’ sthāpayema cet asmākaṃ mūlyaṃ (jñānabuddhyādhyātmikatādikam) bahudhā vṛddhiṃ  prāpsyati.

2.  kintu, dakṣiṇataḥ sthāpyeta cet asmākaṃ mūlyaṃ kiñcidapi parivṛttaṃ na bhaviṣyati.

3.  ‘tat’ vinā vayaṃ sarve kūpasthamaṇḍūkāḥ eva.

4.  yadi vayaṃ ‘tat’ asmākaṃ savyataḥ gṛhṇīyāma, tarhi ‘tat’ asmān uttamam ūrdhvastaraṃ prāpayati.

etāni viśleṣaṇāni nitarāṃ vismayāvahāni atyantam arthabharitāni cāpi nanu. ahaṃ svapne api na cintitavān yat śūnyasya etāvatprabhūtagūḍhārthaḥ bhavitum arhati iti. yaḥ mahāpuruṣaḥ (paramācāryaḥ maharṣiḥ āryabhaṭaḥ iti manye) gaṇitaśāstrāya śūnyaṃ samarpitavān, tasmai mama anantakoṭimitāni sādaravandanāni. saḥ niścayena asādhāraṇatattvajñaḥ ityatra na sandehaḥ. saḥ mahāgaṇitaśāstrajñaḥ ityatra na vipratipattiḥ.

etāvatā yat jñātaṃ tasya saṅkṣepaḥ itthaṃ bhavitum arhati -

1. ‘tat’ śāśvatam akṣaram anantaṃ ca. jagat sarvaṃ ‘tasmin’ eva asti. ‘tasya’ vikalpaḥ anyaḥ nāsti.

2. ‘tat’ sadā nirmalaṃ divyaṃ ca. asmābhiḥ sarvadā ‘tasya’ pramāṇāni anuvartanīyāni.

3. kadāpi ‘tasya’ vibhājanam, aticaraṇaṃ, śāsanaṃ vā kartuṃ prayatnaḥ na karaṇīyaḥ. yadi kriyeta tarhi pariṇāmaḥ nitarāṃ nirarthakaḥ bhavet. tataḥ vṛthākālayāpanamātram eva bhaviṣyati.

4. ‘tat’ vāmabhāge sthāpyeta cet asmākaṃ samagraṃ mūlyaṃ sarvadā anekadhā vṛddhiṃ gamiṣyati. parantu dakṣiṇabhāge yadi sthāpyeta tarhi alpā api unnatiḥ kadāpi na bhaviṣyati.

5. śūnyameva pūrṇaṃ, pūrṇameva śūnyaṃ ca. ubhe api samāne, ubhe api abhinne ca.

idānīm aham ‘oṃ pūrṇamadaḥ pūrṇamidaṃ pūrṇāt pūrṇam udacyate. pūrṇasya pūrṇamādāya pūrṇamevāvaśiṣyate ॥ ityasya mahāmantrasya sampūrṇam arthaṃ spaṣṭarūpeṇa jñātuṃ śaktavān.

etat sarvaṃ cintayitvā ahaṃ paramasantuṣṭaḥ abhavam. yathā mama mātā ṣaḍbhyaḥ daśakebhyaḥ pūrvaṃ mandahāsaṃ darśitavatī, tathaiva ahamapi idānīṃ kṛtavān. mama viśleṣaṇaṃ mātrā paṇḍitena ca saha saṃvibhaktavyam iti mama pragāḍhā icchā. parantu, katipayavarṣebhyaḥ pūrvameva mama mātā divaṅgatā. paṇḍitamahodayasya vartamānasthiti-gatyādikaṃ kiñcidapi na jānāmi. yadi saḥ jīvet tarhi api prāyaḥ saḥ śatādhikavayaskaḥ bhavet. ataḥ tasya astitvam api asambhavam eva. tathāpi ahaṃ tu bhāvayāmi - kathañcit mātā paṇḍitaḥ ca kutracit sthitvā mām uddiśya praśaṃsanīyaṃ mandahāsaṃ pradarśayataḥ iti.

asmākaṃ śāstrapurāṇeṣu paralokaviṣaye aneke ullekhāḥ dṛśyante. te sarve satyarūpāḥ yathārthāḥ ca iti ahaṃ dṛḍhatayā bhāvayāmi. bhaviṣyakāle kadācit mātrā paṇḍitena ca saha paraloke mama melanaṃ bhavet. tadā ahaṃ mayā yat avagataṃ tat avaśyameva tau śrāvayiṣyāmi. tadanantaraṃ savinayaṃ tayoḥ pādābhivandanaṃ kariṣyāmi.

‘mahyaṃ tādṛśam ekaṃ sammelanāvasaraṃ dehi’ iti ahaṃ paramātmānaṃ bhaktyā prārthaye.
