+++
title = "09 भाषापाकः - 312 -माणवकः"

+++
**भाषापाकः - 312 **

**-माणवकः**

प्रणतोऽस्मि इत्यत्र कर्तरि क्तः कथम् ?

शिष्यः - श्रीमन् ! ‘प्रणतोऽस्मि मुनित्रयम्’ ‘प्रणतोऽस्मि दिवाकरम्’ इत्यादयः प्रयोगाः ये श्रूयन्ते तेषु ‘प्रणतोऽस्मि’ इत्यत्र मम कश्चन सन्देहः ।

आचार्यः - तत्र क्तप्रत्ययः यः प्रयुक्तः तस्य विषये ननु ?

शि - आम् । नमति (णम प्रह्वत्वे शब्दे च) इत्ययं धातुः सकर्मकः । गत्यर्थभिन्नाः सकर्मकधातवः कर्तरि क्तप्रत्ययं प्राप्तुं न अर्हन्ति । अत्र तु (प्रणतः अस्मि इत्यत्र) कर्तरि एव क्तप्रत्ययः दृश्यते ।...

आ - कर्तरि विहितेन क्तप्रत्ययेन घटिताः प्रयोगाः तु असङ्ख्याः उपलभ्यन्ते ।...

शि - कथं साधुता उच्यते तत्र ?

आ - अत्र द्विधा समाधानं वक्तुं शक्यम् इति भाति । प्रथमं समाधानं तु नमतेः गत्यर्थकत्वम् अङ्गीकृत्य उच्यते । दुर्घटवृत्तिकारः नमतेः गत्यर्थकत्वम् अभ्युपगच्छति । सः वदति - ‘सोमनाथबन्धुमहं नतो जगदीश्वरम्’ इत्यत्र कर्तरि क्तः । नमनं हि गतिभेदः इति वैशेषिकाः । यदाहुः - भ्रमणा-कुञ्चनप्रसरणोर्ध्वज्वलननमनादयो गतिविशेषा इति ।’

 वामनालङ्कारसूत्रवृत्तेः मङ्गलश्लोकस्य व्याख्याने अन्यदपि विवरणं दृश्यते । तथा हि - ‘...व्यवसितादिषु क्तः कर्तरि चकारात्...’(वा.सू.5.2.43) इतीहैव वक्ष्यमाणसूत्रेण नमेरपि कर्तरि क्तप्रत्ययसम्भवात् । ‘व्यवसितः, प्रतिपन्नः’ इत्यादिषु गत्यर्थादिसूत्रेण (पा.3.4.72) चकारात् अनुक्तसमुच्चयार्थात् कर्तरि क्तप्रत्ययो भवतीति तस्य सूत्रस्यार्थः’ इति ।

शि - अपरं समाधानं कीदृशम् ?

आ - नमतेः अकर्मकता अपि अस्ति इति अङ्गीक्रियते । अकर्मकत्वात् कर्तरि क्तः ।

शि - अकर्मकत्वं कथं समर्थ्यते ?

आ - प्रयोगबाहुल्यात् एव । केचन प्रयोगाः यथा -

 - नमन्ति फलिनो वृक्षाः, नमन्ति गुणिनो जनाः । - सुभाषितम्

 - लक्ष्मीं तृणाय मन्यन्ते तद्भरेण नमन्ति च । - चाणक्यनीतिः

 - नमन्ति सन्तस्त्रैलोक्यादपि लब्धुं समुन्नतिम् । - कुवलयानन्दः (विचित्रालङ्कारे)

 - धृतधनुषि बाहुशालिनी शैला नमन्ति यत्तदाश्चर्यम् । - हर्षचरितम् 7.2

एतेषु सर्वेषु अपि उदाहरणेषु नमतेः अकर्मकता स्फुटा एव ।

शि - विषयेऽस्मिन् क्वापि चर्चा कृता दृश्यते किम् ?

आ - आम् । वामनालङ्कारसूत्रवृत्तेः मङ्गलपद्यव्याख्याने (स्वोपज्ञे) उच्यते - ‘यथा जयतिः अकर्मकः प्रकर्षेण वर्तने, पराजये तु सकर्मकः, तथा नमिधातुः क्वचित् प्रह्वीभावार्थः क्वचित् नमस्कारार्थः च भवति । तत्र यदा प्रह्वीभावार्थमात्रविवक्षया प्रयुज्यते तदानीम् एषः अकर्मकः, यदा नमस्कारार्थविवक्षया प्रयुज्यते तदा सकर्मकः इति विवेकः’ इति ।

शि - नमधातोः अकर्मकता अन्यत्र क्वापि उक्ता न दृश्यते किमर्थम् ?...

आ - अर्थविवरणं यत्र स्थूलतया क्रियेत तत्र सर्वत्र सकर्मकतामात्रमेव उक्तं दृश्यते । सूक्ष्मचिन्तनं यत्र, तत्रैव अकर्मकताभानम् अपि प्रतिपाद्यते ।



**bhāṣāpākaḥ - 312 **

**- māṇavakaḥ**

praṇato'smi ityatra kartari ktaḥ katham ?

śiṣyaḥ - śrīman ! ‘praṇato'smi munitrayam’ ‘praṇato'smi divākaram’ ityādayaḥ prayogāḥ ye śrūyante teṣu ‘praṇato'smi’ ityatra mama kaścana sandehaḥ.

ācāryaḥ - tatra ktapratyayaḥ yaḥ prayuktaḥ tasya viṣaye nanu ?

śi - ām. namati (ṇama prahvatve śabde ca) ityayaṃ dhātuḥ sakarmakaḥ. gatyarthabhinnāḥ sakarmakadhātavaḥ kartari ktapratyayaṃ prāptuṃ na arhanti. atra tu (praṇataḥ asmi ityatra) kartari eva ktapratyayaḥ dṛśyate....

ā - kartari vihitena ktapratyayena ghaṭitāḥ prayogāḥ tu asaṅkhyāḥ upalabhyante....

śi - kathaṃ sādhutā ucyate tatra ?

ā - atra dvidhā samādhānaṃ vaktuṃ śakyam iti bhāti. prathamaṃ samādhānaṃ tu namateḥ gatyarthakatvam aṅgīkṛtya ucyate. durghaṭavṛttikāraḥ namateḥ gatyarthakatvam abhyupagacchati. saḥ vadati - ‘somanāthabandhumahaṃ nato jagadīśvaram’ ityatra kartari ktaḥ. namanaṃ hi gatibhedaḥ iti vaiśeṣikāḥ. yadāhuḥ - bhramaṇā-kuñcanaprasaraṇordhvajvalananamanādayo gativiśeṣā iti.’

 vāmanālaṅkārasūtravṛtteḥ maṅgalaślokasya vyākhyāne anyadapi vivaraṇaṃ dṛśyate. tathā hi - ‘...vyavasitādiṣu ktaḥ kartari cakārāt...’(vā.sū.5.2.43) itīhaiva vakṣyamāṇasūtreṇa namerapi kartari ktapratyayasambhavāt. ‘vyavasitaḥ, pratipannaḥ’ ityādiṣu gatyarthādisūtreṇa (pā.3.4.72) cakārāt anuktasamuccayārthāt kartari ktapratyayo bhavatīti tasya sūtrasyārthaḥ’ iti.

śi - aparaṃ samādhānaṃ kīdṛśam ?

ā - namateḥ akarmakatā api asti iti aṅgīkriyate. akarmakatvāt kartari ktaḥ.

śi - akarmakatvaṃ kathaṃ samarthyate ?

ā - prayogabāhulyāt eva. kecana prayogāḥ yathā -

 - namanti phalino vṛkṣāḥ, namanti guṇino janāḥ. - subhāṣitam

 - lakṣmīṃ tṛṇāya manyante tadbhareṇa namanti ca. - cāṇakyanītiḥ

 - namanti santastrailokyādapi labdhuṃ samunnatim. - kuvalayānandaḥ (vicitrālaṅkāre)

 - dhṛtadhanuṣi bāhuśālinī śailā namanti yattadāścaryam. - harṣacaritam 7.2

eteṣu sarveṣu api udāharaṇeṣu namateḥ akarmakatā sphuṭā eva.

śi - viṣaye'smin kvāpi carcā kṛtā dṛśyate kim ?

ā - ām. vāmanālaṅkārasūtravṛtteḥ maṅgalapadyavyākhyāne (svopajñe) ucyate - ‘yathā jayatiḥ akarmakaḥ prakarṣeṇa vartane, parājaye tu sakarmakaḥ, tathā namidhātuḥ kvacit prahvībhāvārthaḥ kvacit namaskārārthaḥ ca bhavati. tatra yadā prahvībhāvārthamātravivakṣayā prayujyate tadānīm eṣaḥ akarmakaḥ, yadā namaskārārthavivakṣayā prayujyate tadā sakarmakaḥ iti vivekaḥ’ iti.

śi - namadhātoḥ akarmakatā anyatra kvāpi uktā na dṛśyate kimartham ?...

ā - arthavivaraṇaṃ yatra sthūlatayā kriyeta tatra sarvatra sakarmakatāmātrameva uktaṃ dṛśyate. sūkṣmacintanaṃ yatra, tatraiva akarmakatābhānam api pratipādyate.
