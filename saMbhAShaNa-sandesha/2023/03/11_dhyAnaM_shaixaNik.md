+++
title = "11 ध्यानं शैक्षणिकक्षेत्रे.... - "

+++
**ध्यानं शैक्षणिकक्षेत्रे.... **

**- आदित्यनाथः**

![](magazine_images/img-1677596041dhyanam1.png)\[नियततया ध्यानाभ्यासात् अध्यापकेषु विद्यार्थिषु च शान्तिसौहार्दादयः विकसन्ति । ततः शैक्षणिकगुणस्तरः अपि सहजतया वर्धते । अतः एव अनेकेषु विद्यालयेषु पाठ्यक्रमाङ्गत्वेन ध्यानाभ्यासः कार्यते । एवं ध्यानं, धार्मिकसीमाम् अतिक्रम्य शैक्षणिकक्षेत्रम् अपि प्रविष्टवत् अस्ति ।\]

ध्यानस्य महत्त्वं वयं जानीमः एव । मनसः शान्ततां सम्पाद्य अवधानं स्थिरीकर्तुं, दैहिकमानसिकारोग्यवृद्ध्यर्थं च ध्यानं विशेषतः उपकरोति इति वदन्ति नाडीविज्ञान-वैद्यकीयसंशोधनानि । अतः एव अद्यत्वे विद्यालयपाठ्यक्रमेषु ध्यानस्य समावेशः आधिक्येन दृश्यते ।

दिने शतशः सहस्रशः वा चिन्तनानि उद्भवन्ति अस्माकं मनस्सु । तानि आधिक्येन भवन्ति अतीतस्य भविष्यतः वा विषये । कानिचन चिन्तनानि तु पौनःपुन्येन आवर्तन्ते अस्मन्मनस्सु । एतादृशानाम् अनेकविधचिन्तनानाम् आधिक्यात् ‘वर्तमान’विषये अवधातुं समयः एव न प्राप्यते । निष्कारणम् आतङ्काः अस्मान् बाधन्ते । मनसः चाञ्चल्यं निगृह्य स्थिरता यदि सम्पाद्येत तर्हि यत्र अवश्यम् अवधेयं स्यात् तत्र अवधातुम् अवसरं प्राप्नुयाम वयम् ।

मनसः अस्वस्थता आतङ्कादयः च ज्येष्ठान् इव विद्यालयच्छात्रान् अपि बाधन्ते एव । विद्यालयं प्रति गमनागमनं, शैक्षणिककार्याणां निर्वहणं, परीक्षा, अङ्काः इत्यादयः अंशाः बालान् अपि बाधन्ते एव बहुधा । तत्रापि नगरीयेषु बालेषु एतादृशाः आतङ्काः दृश्यन्ते आधिक्येन । एतस्य निर्वहणे विशेषतः उपकरोति ध्यानम् ।

यद्यपि ध्यानस्य जन्मभूमिः भारतं, तथापि तस्य प्रसारः तु दृश्यते समग्रे अपि विश्वे । स्विडन्, पोर्चुगल्, नेदरर्ल्याण्ड् इत्यादिषु देशेषु प्राथमिक-माध्यमिकविद्यालयेषु विद्यालयस्य आरम्भे अन्ते च कांश्चन निमेषान् यावत् विद्यार्थिनः ध्यानाभ्यासं कुर्वन्ति नियततया । ध्यानं कथं कारणीयम् इति शिक्षकेभ्यः प्रशिक्षणं दीयते अपि तत्र ।

स्नायूनां दृढतायाः अपनयनाय, श्वासोच्छ्वासस्य नियतगतेः सम्पादनाय च इङ्ग्लेण्ड्देशे विद्यालयेषु ध्यानं पाठ्यते । दुश्चेष्टापराणां निग्रहाय अपि ध्यानम् उपकारकम् इति वदति तत्रत्यानाम् अनुभवः ।

अमेरिका, आष्ट्रेलिया, फ्रान्स्, फिन्लेण्ड्, जर्मनी, थाय्लेण्ड् इत्यादिषु बहुषु देशेषु अपि विद्यालयीयाः अध्यापकाः छात्राः च ध्यानाभ्यासं कुर्वन्ति । तत्रत्यानाम् अनुभवः यत् पूर्वप्राथमिकस्तरे प्राथमिकस्तरे च![](magazine_images/img-1677596070Dhyanam2.jpg) ‘अवधानस्थिरीकरणे’ ध्यानं विशेषतः उपकरोति इति । तस्मिन् वयसि छात्राणां चित्तचाञ्चल्यम् अधिकं भवति इति वयं जानीमः एव ।

देहल्याम् आ चतुर्भ्यः वर्षेभ्यः ‘सन्तोषीयपाठ्यक्रम’स्य (हेपिनेस् करिक्युलम्) अङ्गतया ध्यान-कक्ष्याः प्रचाल्यन्ते । एतस्य परिणामतः शैक्षणिकप्रगतिः आधिक्येन जायमाना अस्ति इति वदति देहलीसर्वकारः ।

‘विद्यालयेषु ध्यानस्य समायोजनं धार्मिककार्यं भवति’ इति परिभावयन्ति केचन । तत् न युक्तम् । ध्यानावसरे आधिक्येन भगवन्नाम जप्यते इति तु सत्यम् । किन्तु विद्यालयीये ध्याने तत् न अनुष्ठीयते इत्यतः धार्मिकांशस्पर्शलेशः अपि न भवति अत्र ।

तत्रत्यस्य ध्यानस्य स्वरूपम् इत्थम् - अनुकूले आसने पृष्ठास्थि ऋजूकृत्य उपविश्य नेत्रे निमील्य आदौ स्वपरिसरस्थाः शब्दाः श्रोतव्याः सावधानतया । ततः मन्दया गत्या मनः श्वासोच्छ्वासे अवधानवत् करणीयम् । मनसि उत्पद्यमानानां भावानां विषये अवधानम् अदत्त्वा श्वासक्रियादिशि मनः निवेशनीयम् । उदरश्वासम् उपयुज्य श्वासोच्छ्वासनिर्वर्तनं वरम् । एषा प्रक्रिया ‘बेल्ली ब्रीथिङ्ग्’ इति पदेन निर्दिश्यते । आतङ्कत्वरादिषु प्रसङ्गेषु श्वासोच्छ्वासे उच्चावचत्वं परिदृश्यते । तादृशे काले यदि ध्यानं क्रियेत तर्हि मनसः शान्तिः प्राप्येत । विद्यालयीये ध्याने एतदेव अध्याप्यते । अतः अत्र धार्मिकस्पर्शः न भवति लेशतः अपि ।

नियततया ध्यानाभ्यासात् अध्यापकेषु विद्यार्थिषु च शान्तिसौहार्दादयः विकसन्ति । ततः शैक्षणिकगुणस्तरः अपि सहजतया वर्धते । अतः एव अनेकेषु विद्यालयेषु पाठ्यक्रमाङ्गत्वेन ध्यानाभ्यासः कार्यते । एवं ध्यानं, धार्मिकसीमाम् अतिक्रम्य शैक्षणिकक्षेत्रं यत् प्रविशति तत् महते मोदाय एव ननु ?



**dhyānaṃ śaikṣaṇikakṣetre.... **

**- ādityanāthaḥ**

\[niyatatayā dhyānābhyāsāt adhyāpakeṣu vidyārthiṣu ca śāntisauhārdādayaḥ vikasanti. tataḥ śaikṣaṇikaguṇastaraḥ api sahajatayā vardhate. ataḥ eva anekeṣu vidyālayeṣu pāṭhyakramāṅgatvena dhyānābhyāsaḥ kāryate. evaṃ dhyānaṃ, dhārmikasīmām atikramya śaikṣaṇikakṣetram api praviṣṭavat asti.\]

dhyānasya mahattvaṃ vayaṃ jānīmaḥ eva. manasaḥ śāntatāṃ sampādya avadhānaṃ sthirīkartuṃ, daihikamānasikārogyavṛddhyarthaṃ ca dhyānaṃ viśeṣataḥ upakaroti iti vadanti nāḍīvijñāna-vaidyakīyasaṃśodhanāni. ataḥ eva adyatve vidyālayapāṭhyakrameṣu dhyānasya samāveśaḥ ādhikyena dṛśyate.

dine śataśaḥ sahasraśaḥ vā cintanāni udbhavanti asmākaṃ manassu. tāni ādhikyena bhavanti atītasya bhaviṣyataḥ vā viṣaye. kānicana cintanāni tu paunaḥpunyena āvartante asmanmanassu. etādṛśānām anekavidhacintanānām ādhikyāt ‘vartamāna’viṣaye avadhātuṃ samayaḥ eva na prāpyate. niṣkāraṇam ātaṅkāḥ asmān bādhante. manasaḥ cāñcalyaṃ nigṛhya sthiratā yadi sampādyeta tarhi yatra avaśyam avadheyaṃ syāt tatra avadhātum avasaraṃ prāpnuyāma vayam.

manasaḥ asvasthatā ātaṅkādayaḥ ca jyeṣṭhān iva vidyālayacchātrān api bādhante eva. vidyālayaṃ prati gamanāgamanaṃ, śaikṣaṇikakāryāṇāṃ nirvahaṇaṃ, parīkṣā, aṅkāḥ ityādayaḥ aṃśāḥ bālān api bādhante eva bahudhā. tatrāpi nagarīyeṣu bāleṣu etādṛśāḥ ātaṅkāḥ dṛśyante ādhikyena. etasya nirvahaṇe viśeṣataḥ upakaroti dhyānam.

yadyapi dhyānasya janmabhūmiḥ bhārataṃ, tathāpi tasya prasāraḥ tu dṛśyate samagre api viśve. sviḍan, porcugal, nedararlyāṇḍ ityādiṣu deśeṣu prāthamika-mādhyamikavidyālayeṣu vidyālayasya ārambhe ante ca kāṃścana nimeṣān yāvat vidyārthinaḥ dhyānābhyāsaṃ kurvanti niyatatayā. dhyānaṃ kathaṃ kāraṇīyam iti śikṣakebhyaḥ praśikṣaṇaṃ dīyate api tatra.

snāyūnāṃ dṛḍhatāyāḥ apanayanāya, śvāsocchvāsasya niyatagateḥ sampādanāya ca iṅgleṇḍdeśe vidyālayeṣu dhyānaṃ pāṭhyate. duśceṣṭāparāṇāṃ nigrahāya api dhyānam upakārakam iti vadati tatratyānām anubhavaḥ.

amerikā, āṣṭreliyā, phrāns, phinleṇḍ, jarmanī, thāyleṇḍ ityādiṣu bahuṣu deśeṣu api vidyālayīyāḥ adhyāpakāḥ chātrāḥ ca dhyānābhyāsaṃ kurvanti. tatratyānām anubhavaḥ yat pūrvaprāthamikastare prāthamikastare ca ‘avadhānasthirīkaraṇe’ dhyānaṃ viśeṣataḥ upakaroti iti. tasmin vayasi chātrāṇāṃ cittacāñcalyam adhikaṃ bhavati iti vayaṃ jānīmaḥ eva.

dehalyām ā caturbhyaḥ varṣebhyaḥ ‘santoṣīyapāṭhyakrama’sya (hepines karikyulam) aṅgatayā dhyāna-kakṣyāḥ pracālyante. etasya pariṇāmataḥ śaikṣaṇikapragatiḥ ādhikyena jāyamānā asti iti vadati dehalīsarvakāraḥ.

‘vidyālayeṣu dhyānasya samāyojanaṃ dhārmikakāryaṃ bhavati’ iti paribhāvayanti kecana. tat na yuktam. dhyānāvasare ādhikyena bhagavannāma japyate iti tu satyam. kintu vidyālayīye dhyāne tat na anuṣṭhīyate ityataḥ dhārmikāṃśasparśaleśaḥ api na bhavati atra.

tatratyasya dhyānasya svarūpam ittham - anukūle āsane pṛṣṭhāsthi ṛjūkṛtya upaviśya netre nimīlya ādau svaparisarasthāḥ śabdāḥ śrotavyāḥ sāvadhānatayā. tataḥ mandayā gatyā manaḥ śvāsocchvāse avadhānavat karaṇīyam. manasi utpadyamānānāṃ bhāvānāṃ viṣaye avadhānam adattvā śvāsakriyādiśi manaḥ niveśanīyam. udaraśvāsam upayujya śvāsocchvāsanirvartanaṃ varam. eṣā prakriyā ‘bellī brīthiṅg’ iti padena nirdiśyate. ātaṅkatvarādiṣu prasaṅgeṣu śvāsocchvāse uccāvacatvaṃ paridṛśyate. tādṛśe kāle yadi dhyānaṃ kriyeta tarhi manasaḥ śāntiḥ prāpyeta. vidyālayīye dhyāne etadeva adhyāpyate. ataḥ atra dhārmikasparśaḥ na bhavati leśataḥ api.

niyatatayā dhyānābhyāsāt adhyāpakeṣu vidyārthiṣu ca śāntisauhārdādayaḥ vikasanti. tataḥ śaikṣaṇikaguṇastaraḥ api sahajatayā vardhate. ataḥ eva anekeṣu vidyālayeṣu pāṭhyakramāṅgatvena dhyānābhyāsaḥ kāryate. evaṃ dhyānaṃ, dhārmikasīmām atikramya śaikṣaṇikakṣetraṃ yat praviśati tat mahate modāya eva nanu ?
