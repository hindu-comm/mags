+++
title = "18 असहायं रक्षति देवः -म.वि.कोल्ह"

+++
**असहायं रक्षति देवः**

**-म.वि.कोल्हटकरः, सतारा (महा.)**

\[भूकम्पकारणतः पञ्चाशदट्टात्मकं भवनम् अपतत् । भूतलाट्टस्य उपरि पञ्चाशतः अट्टानां मृद्राशिः पर्वतः इव पतितः अस्ति । तस्य दूरीकरणं न शक्यम् । किन्तु भूतलाट्टे कश्चन जीवः स्यात् इति आशङ्का । तस्य रक्षणं कथम् इति समस्या ।\]

एषा घटना सत्या । दशभ्यः वर्षेभ्यः पूर्वं शाङ्घायनगरे चीनदेशे घटिता घटना एषा । वृत्तपत्रेषु तदा सचित्रा वार्ता प्रकाशिता आसीत् ।![](magazine_images/img-1677596390Putakatha.jpg)

शाङ्घायपरिसरे विशालप्रदेशे घोरः भूकम्पः जातः । अष्टाधिकं कम्पनाङ्कं दर्शयति स्म रिक्टर्मापकम् । गृहाणि, सदनिकाः, गगनचुम्बीनि भवनानि च धराशायीनि जातानि । नैके लुप्ताः । नैके मृताः । क्वचित् एव केचन रक्षिताः । लुप्तानां गणना अपि अशक्यप्राया । भीषणं भयकारि दृश्यं तत् । कः कं कथं सान्त्वयेत् ?

शाङ्घायनगरे एकस्मिन् क्षेत्रे एकं पञ्चाशदट्टात्मकं मेघस्पर्शि भवनम् आसीत् । उर्व्याः उग्रतमेन हुङ्कारेण शुष्कपत्रसङ्घातः इव तद् विशालं भवनं भूमौ अपतत् ।

तस्य भवनस्य भूतलाट्टः तु पूर्णरूपेण ध्वस्तः । न विद्यते दृश्यमानं तस्य अस्तित्वचिह्नम् ।

तस्मिन् स्थले विचरति स्म कश्चन वार्ताहरः युवा जिज्ञासुः मधुमक्षिकाशीलः । तस्य हस्ते सूक्ष्मदर्शकं बृहद्दर्शकम् इत्यादीनां साधनानां सञ्चः । भूतलाट्टं प्रति गतम् एकं सूक्ष्मं छिद्रं कथमपि तस्य दृष्टिपथम् आयातम् । पिपीलिकानां चलन्ती पङ्क्तिः तस्य छिद्रस्य दर्शनम् अकारयत् ।

छिद्रात् आगच्छन्त्यः आसन् दशद्वादशसङ्ख्याकाः पिपीलिकाः । ताभिः सह बहिः आगताः पञ्चषाः तन्तवः । ते तन्तवः वर्णयुताः आसन् । सर्वे अपि नीलवर्णीयाः ।

वार्ताहरः समीपस्थं सैनिकं तद् सामान्यम् अर्थशून्यं दृश्यं दर्शयित्वा अवदत् - ‘‘बन्धो, पश्य तत् वर्णयुतं तन्तुपुञ्जं पिपीलिकाभिः आनीतम् । ताः पिपीलिकाः वस्त्रतन्तुपुञ्जमिश्रं किमपि सूचयितुम् इच्छन्ति इति भाति’’ इति ।

सैनिकः अपि समानधर्मा संवेदनशीलः । सैनिकः अवदत् - ‘‘भवतः कथनं युक्तम् इति भाति । ताः पिपीलिकाः आत्मना सह सूक्ष्मवस्त्रखण्डं छिद्राद् बहिः आनयन्ति । भवेत् कोऽपि सङ्केतः । शोधः कर्तव्यः ।...’’

तावता अन्ये वार्ताहराः अपि तत्र आगताः । सर्वेषु कुतूहलम् अवर्धत ।

जिज्ञासवः वार्ताहराः सैनिकचमूप्रमुखम् उपसर्प्य अवदन् - ‘‘वस्त्रतन्तुभिः सह पिपीलिकानाम् आगमनं विशिष्टम् अर्थं सूचयति । अन्तर्भागे कोऽपि जीवः तिष्ठति इति भाति । तन्तवः वर्णयुताः । अतः तर्कयितुं शक्यं यत् अन्तः कापि महिला तिष्ठति इति । तस्याः अभिज्ञानाय प्रयासः कर्तव्यः ।...’’

प्रमुखः अवदत् - ‘‘व्यर्थः भवेत् प्रयत्नः । उपरि पञ्चाशतः अट्टानां राशिः पर्वतप्रायः इव पतितः अस्ति । तस्य राशेः दूरीकरणं न सामान्यः अंशः । विमुञ्चत कल्पनाम् ।...’’

तदा कश्चन कल्पनाचतुरः वार्ताहरः अवदत् - ‘‘पिपीलिकाभिः कश्चन बिन्दुः दर्शितः । अयं बिन्दुः प्रवेशद्वारम् । तं बिन्दुं विशालीकर्तुं बिलरूपेण कर्तितव्यं कर्तनयन्त्रेण । बिलस्य परिधिः परिवर्धयितव्यः । वस्त्रखण्डः अग्रिमं दिशा-क्रमं सूचयेत् । नातिदूरं गमनम् आवश्यकम् । शीघ्रं रिक्तावकाशः प्राप्येत । वस्त्रधारकः लक्षितः भवेत् ।...’’

वार्ताहरसैनिकगणेन कुतूहलवशाद् कर्तनयन्त्रम् आनायितम् । कौशलेन कर्तनं प्रारब्धम् । बिलं शनैः शनैः बृहदाकारतां प्राप्नोत् ।

कश्चन समयः व्यतीतः । अहो, आश्चर्यम् !! अन्तर्भागे रिक्तं क्षेत्रं लब्धम् ।

अद्भुतं किञ्चन दृश्यं तत्र दृष्टिगोचरताम् अगच्छत् ।

किम् अविद्यत तस्मिन् अत्यल्पे कोणप्रदेशे ?

एकस्याः युवत्याः वस्त्रस्य आसीत् सः अन्तिमः तन्तुः बिलाद् बहिः प्रत्यागतः । तस्य वस्त्रस्य पूर्वाञ्चलेन वेष्टितः आसीद् कश्चन शिशुः । सः शिशुः स्तने संलग्य धृतः लक्षितः । तस्य मुखे स्तनाग्रम् । कटिं परिवृत्य युवत्या स्वदेहस्य अर्धमण्डलं कृतम् आसीत् । तस्मिन् अर्धमण्डले शिशुः सुरक्षितः । मातृस्तने संलग्नः शिशुः स्तनपाने मग्नः । मातुः पीठे मञ्चः । भित्त्यादीनां पतनात् पीठं चूर्णितम् । अर्धमण्डलं वक्रं जातम् । माता गतप्राणा । किन्तु शिशुः सुरक्षितः । स्तन्यं समाप्तम् इत्यतः जीवन् शिशुः शुष्कं स्तनमेव चूषति ।

प्रकाशदर्शनात् शिशुः हूँकारं व्यसृजत् । सः हूङ्कारः न, सः आसीत् ओङ्कारः ।



**asahāyaṃ rakṣati devaḥ**

- ma.vi.kolhaṭakaraḥ, satārā (mahā.)

\[bhūkampakāraṇataḥ pañcāśadaṭṭātmakaṃ bhavanam apatat. bhūtalāṭṭasya upari pañcāśataḥ aṭṭānāṃ mṛdrāśiḥ parvataḥ iva patitaḥ asti. tasya dūrīkaraṇaṃ na śakyam. kintu bhūtalāṭṭe kaścana jīvaḥ syāt iti āśaṅkā. tasya rakṣaṇaṃ katham iti samasyā.\]

eṣā ghaṭanā satyā. daśabhyaḥ varṣebhyaḥ pūrvaṃ śāṅghāyanagare cīnadeśe ghaṭitā ghaṭanā eṣā. vṛttapatreṣu tadā sacitrā vārtā prakāśitā āsīt.

śāṅghāyaparisare viśālapradeśe ghoraḥ bhūkampaḥ jātaḥ. aṣṭādhikaṃ kampanāṅkaṃ darśayati sma rikṭarmāpakam. gṛhāṇi, sadanikāḥ, gaganacumbīni bhavanāni ca dharāśāyīni jātāni. naike luptāḥ. naike mṛtāḥ. kvacit eva kecana rakṣitāḥ. luptānāṃ gaṇanā api aśakyaprāyā. bhīṣaṇaṃ bhayakāri dṛśyaṃ tat. kaḥ kaṃ kathaṃ sāntvayet ?

śāṅghāyanagare ekasmin kṣetre ekaṃ pañcāśadaṭṭātmakaṃ meghasparśi bhavanam āsīt. urvyāḥ ugratamena huṅkāreṇa śuṣkapatrasaṅghātaḥ iva tad viśālaṃ bhavanaṃ bhūmau apatat.

tasya bhavanasya bhūtalāṭṭaḥ tu pūrṇarūpeṇa dhvastaḥ. na vidyate dṛśyamānaṃ tasya astitvacihnam.

tasmin sthale vicarati sma kaścana vārtāharaḥ yuvā jijñāsuḥ madhumakṣikāśīlaḥ. tasya haste sūkṣmadarśakaṃ bṛhaddarśakam ityādīnāṃ sādhanānāṃ sañcaḥ. bhūtalāṭṭaṃ prati gatam ekaṃ sūkṣmaṃ chidraṃ kathamapi tasya dṛṣṭipatham āyātam. pipīlikānāṃ calantī paṅktiḥ tasya chidrasya darśanam akārayat.

chidrāt āgacchantyaḥ āsan daśadvādaśasaṅkhyākāḥ pipīlikāḥ. tābhiḥ saha bahiḥ āgatāḥ pañcaṣāḥ tantavaḥ. te tantavaḥ varṇayutāḥ āsan. sarve api nīlavarṇīyāḥ.

vārtāharaḥ samīpasthaṃ sainikaṃ tad sāmānyam arthaśūnyaṃ dṛśyaṃ darśayitvā avadat - ‘‘bandho, paśya tat varṇayutaṃ tantupuñjaṃ pipīlikābhiḥ ānītam. tāḥ pipīlikāḥ vastratantupuñjamiśraṃ kimapi sūcayitum icchanti iti bhāti’’ iti.

sainikaḥ api samānadharmā saṃvedanaśīlaḥ. sainikaḥ avadat - ‘‘bhavataḥ kathanaṃ yuktam iti bhāti. tāḥ pipīlikāḥ ātmanā saha sūkṣmavastrakhaṇḍaṃ chidrād bahiḥ ānayanti. bhavet ko'pi saṅketaḥ. śodhaḥ kartavyaḥ....’’

tāvatā anye vārtāharāḥ api tatra āgatāḥ. sarveṣu kutūhalam avardhata.

jijñāsavaḥ vārtāharāḥ sainikacamūpramukham upasarpya avadan - ‘‘vastratantubhiḥ saha pipīlikānām āgamanaṃ viśiṣṭam arthaṃ sūcayati. antarbhāge ko'pi jīvaḥ tiṣṭhati iti bhāti. tantavaḥ varṇayutāḥ. ataḥ tarkayituṃ śakyaṃ yat antaḥ kāpi mahilā tiṣṭhati iti. tasyāḥ abhijñānāya prayāsaḥ kartavyaḥ....’’

pramukhaḥ avadat - ‘‘vyarthaḥ bhavet prayatnaḥ. upari pañcāśataḥ aṭṭānāṃ rāśiḥ parvataprāyaḥ iva patitaḥ asti. tasya rāśeḥ dūrīkaraṇaṃ na sāmānyaḥ aṃśaḥ. vimuñcata kalpanām....’’

tadā kaścana kalpanācaturaḥ vārtāharaḥ avadat - ‘‘pipīlikābhiḥ kaścana binduḥ darśitaḥ. ayaṃ binduḥ praveśadvāram. taṃ binduṃ viśālīkartuṃ bilarūpeṇa kartitavyaṃ kartanayantreṇa. bilasya paridhiḥ parivardhayitavyaḥ. vastrakhaṇḍaḥ agrimaṃ diśā-kramaṃ sūcayet. nātidūraṃ gamanam āvaśyakam. śīghraṃ riktāvakāśaḥ prāpyeta. vastradhārakaḥ lakṣitaḥ bhavet....’’

vārtāharasainikagaṇena kutūhalavaśād kartanayantram ānāyitam. kauśalena kartanaṃ prārabdham. bilaṃ śanaiḥ śanaiḥ bṛhadākāratāṃ prāpnot.

kaścana samayaḥ vyatītaḥ. aho, āścaryam !! antarbhāge riktaṃ kṣetraṃ labdham.

adbhutaṃ kiñcana dṛśyaṃ tatra dṛṣṭigocaratām agacchat.

kim avidyata tasmin atyalpe koṇapradeśe ?

ekasyāḥ yuvatyāḥ vastrasya āsīt saḥ antimaḥ tantuḥ bilād bahiḥ pratyāgataḥ. tasya vastrasya pūrvāñcalena veṣṭitaḥ āsīd kaścana śiśuḥ. saḥ śiśuḥ stane saṃlagya dhṛtaḥ lakṣitaḥ. tasya mukhe stanāgram. kaṭiṃ parivṛtya yuvatyā svadehasya ardhamaṇḍalaṃ kṛtam āsīt. tasmin ardhamaṇḍale śiśuḥ surakṣitaḥ. mātṛstane saṃlagnaḥ śiśuḥ stanapāne magnaḥ. mātuḥ pīṭhe mañcaḥ. bhittyādīnāṃ patanāt pīṭhaṃ cūrṇitam. ardhamaṇḍalaṃ vakraṃ jātam. mātā gataprāṇā. kintu śiśuḥ surakṣitaḥ. stanyaṃ samāptam ityataḥ jīvan śiśuḥ śuṣkaṃ stanameva cūṣati.

prakāśadarśanāt śiśuḥ hū~kāraṃ vyasṛjat. saḥ hūṅkāraḥ na, saḥ āsīt oṅkāraḥ.
