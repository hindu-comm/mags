+++
title = "12 ज्ञानप्राप्तीच्छा * (सं) सङ्गी"

+++
**ज्ञानप्राप्तीच्छा **

**\* ****(सं) सङ्गीतासदाशिवः**

![](magazine_images/img-1677593814Bal1.jpg)कश्चन आचार्यः । तस्य उभौ शिष्यौ । तयोः एकः अध्ययने विशेषतः आसक्तः । अपरः मन्दप्रवृत्तिं दर्शयति । कदाचित् सः अपरः शिष्यः गुरुम् अपृच्छत् - ‘‘आचार्यवर्य ! अहं तु गुरुकुलम् आदौ आगतवान् । किन्तु भवान् अन्यम् एव आधिक्येन पाठयति । अयं पक्षपातः किम् उचितः ?’’ इति ।

आचार्यः क्षणं विचिन्त्य अवदत् - ‘‘आदौ काञ्चित् कथां श्रावयामि तावत् । शृणु ! पूर्वं कश्चन पथिकः आसीत् । प्रयाणावसरे सः पिपासितः जातः । तावता तेन कश्चन कूपः दृष्टः । किन्तु कूपतीरे घटः आसीत्, न तु रज्जुः । अतः सः अग्रे अगच्छत् । तावता तत्र अपरः पथिकः आगतः । सः अपि पिपासितः एव । सः अपि कूपतीरे घटं रज्ज्वभावं च अपश्यत् । क्षणं यावत् सः इतस्ततः दृष्टि प्रसारितवान् । तस्मिन् परिसरे दीर्घाणि तृणानि तेन दृष्टानि । सः तानि उत्पाट्य रज्जुं निर्मितवान् । ततः रज्ज्वाः साहाय्येन घटं जलं प्रति सम्प्रेष्य जलम् उद्धृत्य पिपासां निवारितवान् ।...’’

एतां कथां श्रावयित्वा गुरुः अपृच्छत् - ‘‘उभयोः पथिकयोः प्रथमेन जलं न प्राप्तं, द्वितीयेन च प्राप्तम् । एतस्य कारणं किम् ?’’

तदा शिष्यः अवदत् - ‘‘द्वितीयस्य तु पिपासाबाधा तीव्रा आसीत् । अतः सः जलप्राप्त्यर्थम् उपायं विचिन्त्य परिश्रमं कृतवान् । अतः तेन जलं प्राप्तम्’’ इति ।

‘‘भवतः प्रश्नस्य उत्तरं प्राप्तम् इति मन्ये । भवतः सहाध्यायिनः ज्ञानप्राप्तीच्छा तीव्रा अस्ति । अतः सः परिश्रमं करोति, परिश्रमानुगुणं फलं प्राप्नोति च । भवतः तु ज्ञानप्राप्तीच्छा दुर्बला । अतः भवतः प्रयत्नः अपि मन्दः । तस्मात् फलम् अपि अल्पम्’’ इति अवदत् आचार्यः । स्वस्य दोषं ज्ञात्वा लज्जया शिरः अवनमितवान् सः शिष्यः ।

jñānaprāptīcchā

- (saṃ) saṅgītāsadāśivaḥ

kaścana ācāryaḥ. tasya ubhau śiṣyau. tayoḥ ekaḥ adhyayane viśeṣataḥ āsaktaḥ. aparaḥ mandapravṛttiṃ darśayati. kadācit saḥ aparaḥ śiṣyaḥ gurum apṛcchat - ‘‘ācāryavarya ! ahaṃ tu gurukulam ādau āgatavān. kintu bhavān anyam eva ādhikyena pāṭhayati. ayaṃ pakṣapātaḥ kim ucitaḥ ?’’ iti.

ācāryaḥ kṣaṇaṃ vicintya avadat - ‘‘ādau kāñcit kathāṃ śrāvayāmi tāvat. śṛṇu ! pūrvaṃ kaścana pathikaḥ āsīt. prayāṇāvasare saḥ pipāsitaḥ jātaḥ. tāvatā tena kaścana kūpaḥ dṛṣṭaḥ. kintu kūpatīre ghaṭaḥ āsīt, na tu
rajjuḥ. ataḥ saḥ agre agacchat. tāvatā tatra aparaḥ pathikaḥ āgataḥ. saḥ api pipāsitaḥ eva. saḥ api kūpatīre ghaṭaṃ rajjvabhāvaṃ ca apaśyat. kṣaṇaṃ yāvat saḥ itastataḥ dṛṣṭi prasāritavān. tasmin parisare dīrghāṇi tṛṇāni tena dṛṣṭāni. saḥ tāni utpāṭya rajjuṃ nirmitavān. tataḥ rajjvāḥ sāhāyyena ghaṭaṃ jalaṃ prati sampreṣya jalam uddhṛtya pipāsāṃ nivāritavān....’’

etāṃ kathāṃ śrāvayitvā guruḥ apṛcchat - ‘‘ubhayoḥ pathikayoḥ prathamena jalaṃ na prāptaṃ, dvitīyena ca prāptam. etasya kāraṇaṃ kim ?’’

tadā śiṣyaḥ avadat - ‘‘dvitīyasya tu pipāsābādhā tīvrā āsīt. ataḥ saḥ jalaprāptyartham upāyaṃ vicintya pariśramaṃ kṛtavān. ataḥ tena jalaṃ prāptam’’ iti.

‘‘bhavataḥ praśnasya uttaraṃ prāptam iti manye. bhavataḥ sahādhyāyinaḥ jñānaprāptīcchā tīvrā asti. ataḥ saḥ pariśramaṃ karoti, pariśramānuguṇaṃ phalaṃ prāpnoti ca. bhavataḥ tu jñānaprāptīcchā durbalā. ataḥ bhavataḥ prayatnaḥ api mandaḥ. tasmāt phalam api alpam’’ iti avadat ācāryaḥ.

svasya doṣaṃ jñātvā lajjayā śiraḥ avanamitavān saḥ śiṣyaḥ.
