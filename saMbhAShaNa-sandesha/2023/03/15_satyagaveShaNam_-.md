+++
title = "15 सत्यगवेषणम् - आङ्ग्लमूलम् - स्"

+++
**सत्यगवेषणम्**

**- आङ्ग्लमूलम् - स्वामी नीलकण्ठानन्दः**

**- अनु. - स्वामी गीतेशानन्दः**

5. ग्रामं प्रति गमनं सफलम्

गते मासे \[दुर्घटनास्थलं गन्तुकामा दमयन्ती आरक्षकालयं गत्वा प्रवृत्तायाः घटनायाः वृत्तं प्राप्तुम् अनुरोधं कृतवती । सहानुभूतिमान् आरक्षकप्रमुखः तद्विवरणं तस्यै दत्तवान् । वृत्ते लिखितेषु अंशेषु विश्वासम् अकुर्वती सा कांश्चन प्रतिप्रश्नान् कृतवती । तेषां समाधानकरम् उत्तरं न प्राप्तं तया । सत्सु अपि असमाधानकरेषु वृत्तेषु उत्तरेषु च, दमयन्ती तु तेषु नैर्भर्यम् अदर्शयन्ती पितुः सत्तामात्रम् अङ्गीकृत्य निर्णीतवती यत् मया अन्वेषणम् अनुवर्तनीयम् एव इति ।\] तदनन्तरम्.......

दमयन्ती पञ्चवादने उत्थाय स्नानादिकं कृत्वा सज्जा अभवत् । तदा वसतिकर्मी आगत्य ताम् असूचयत् - ‘‘वस्त्रक्षालनव्यवस्था अत्र अस्ति । भवती इच्छेत् चेत् लाभः स्वीकर्तुं शक्यः’’ इति ।

तस्याः टेक्सीयानं सज्जम् आसीत् । अतः - ‘‘इदानीं कापि आवश्यकता नास्ति’’ इति उक्त्वा तं सम्प्रेष्य त्वरया उपाहारं सेवित्वा सा ततः गन्तुं सज्जा अभवत् । ![](magazine_images/img-1677594936Dharavahini.jpg)सा स्यूतात् अनावश्यकानि वस्तूनि अपनीय द्विसहस्रं रूप्यकाणि पितुः चित्रं च स्व्यकरोत् । अवशिष्टं धनं तत्रैव कपाटिकायां संस्थाप्य, कुञ्चिकां स्यूते निक्षिप्य सा याने उपविष्टवती ।

वसतिगृहस्य कर्मिणा चालकः द्रुतगमनाय सूचितः आसीत् । अतः चालकेन वेगेन एव कार्यानं चालितम् । द्विघण्टाभ्यन्तरे तौ दुर्घटनास्थलं प्राप्तवन्तौ । यानं सम्यक् स्थाने संस्थाप्य चालकः तया सह मार्गस्य पार्श्वं गतः । ततः अल्पा वृष्टिः आरब्धा । अतः तौ छत्रम् उद्घाटितवन्तौ । चालकः खाते चक्षुः प्रक्षिप्य - ‘‘तत्र सन्ति ध्वंसावशेषाः’’ इति उक्त्वा अङ्गुल्या तस्यै अपघातस्थलं दर्शितवान् । दमयन्ती सूक्ष्मतया तत् स्थलं निरीक्षितवती ।

भूप्रदेशः विलक्षणः आसीत् । तुङ्गं पर्वतद्वयम् उपरि मिलितम् आसीत् । तयोः पाददेशे वृष्टिजलप्रवाहेण कुल्या विनिर्मिता । कार्यानं तस्मिन् खाते एव पतितम् आसीत् । ततः अधः यत्र खातः समाप्येत तत्र दृश्यते स्म कश्चन गृहसमूहः । ‘पितुः निर्गमनाय एकः एव मार्गः
दृश्यते । स च ग्रामदिशि अस्ति’ इति स्थलनिरीक्षणेन अवगतवती दमयन्ती । ‘मया सः ग्रामः गन्तव्यः’ इति तया निश्चितम् ।

‘‘सः ग्रामः कथं गन्तुं शक्यः ?’’ - अङ्गुल्या ग्रामं दर्शयित्वा पृष्टवती सा ।

सम्यक् दृष्ट्वा सः अवोचत् - ‘‘तत्र गमनाय न कोऽपि मार्गः दृश्यते । कस्य हेतोः भवती तत्र गन्तुकामा ?’’

‘‘काचन जिज्ञासा अस्ति मे ।’’

चालकः विस्मययुक्तया मुखभङ्ग्या अवदत् - ‘‘तत्र गमनं महतीं मूढतां दर्शयति ।...’’

दमयन्त्या तु किमपि न उक्तम् । तत्र गन्तव्यम् एव इति भावं दृढतया दर्शयति स्म तस्याः मुखभावः ।

‘‘तत्र गन्तव्यम् एव किम् ?’’ - चालकः पुनः अपृच्छत् ।

‘‘आम्’’ - दृढस्वरेण वदन्ती दमयन्ती टेक्सीयानं प्रति प्रातिष्ठत । चालकः त्वरया ताम् अन्वसरत् । यानं प्राप्य विलोमयात्रा आरब्धा तेन ।

‘‘वसतिगृहं प्रति गमनात् पूर्वं तं ग्रामं प्रति गमनाय मार्गः अन्वेष्टव्यः’’ इति आदिशत् दमयन्ती । चालकः किञ्चित् गत्वा कर्दमयुक्तम् एकं मार्गम् अपश्यत् ।

‘‘एतेन मार्गेण अग्रे गन्तव्यम्’’ अनुरोधपूर्वकम् अवदत् दमयन्ती ।

‘‘अत्र कर्दमे गमनेन यानम् अवरुद्धं भविष्यति । ततः मम महती क्षतिः भविष्यति’’ - चालकः आतङ्कपूर्णेन स्वरेण अवदत् ।

‘‘एवं तर्हि अहं पादाभ्यां गमिष्यामि । इतः कियद्दूरे स्यात् सः ग्रामः ?
द्वित्रकिलोमीटर्मिते दूरे एव स्यात् ननु ?’’ - दमयन्त्या पृष्टम् ।

‘‘भवती एताभ्यां पादरक्षाभ्यां तत्र गन्तुं न शक्ष्यति ।’’

‘‘अहं पादरक्षां विना एव गमिष्यामि’’ इति उक्त्वा सा पादरक्षाम् उन्मोचयितुम् उद्युक्ता अभवत् ।

चालकः तस्याः हठधर्मितां दृष्ट्वा विस्मितः जातः ।

‘‘स्थीयताम् । एकाकिन्याः भवत्याः तत्र गमनं न युज्यते । केनचित् मार्गदर्शकत्वेन भवत्याः साहाय्यं करणीयम् । अहं तु यानं त्यक्तुं न अर्हामि ।...’’

‘‘अहं प्रतीक्षे - कश्चित् आगच्छेत् किम् इति । अन्यथा अहम् एका एव गमिष्यामि ।’’

‘‘भवती एवं मा करोतु । भवतीम् एकाकिनीं प्रेषयेयं चेत् वसतिगृहप्रबन्धकः तर्जयिष्यति माम् ।..’’

‘‘माम् अवरोद्धुं भवता बहुधा प्रयासः कृतः इति अहं तं बोधयिष्यामि । मास्तु तद्विषये चिन्ता । अथवा प्रतीक्षां करवाव । कोऽपि आगच्छेत् एव ।..’’

तौ प्रतीक्षारतौ आस्ताम् । किञ्चिदनन्तरं बस्-यानम् एकं तत्र आगत्य अतिष्ठत् । ततः एका महिला, त्रयः पुरुषाः च अवातरन् । चालकः तान् उपसर्प्य दमयन्तीं दर्शयित्वा तान् अवदत् - ‘‘इयं भद्रा ग्रामं गन्तुकामा । भवद्भिः सह एषा किम् आगन्तुम् अर्हेत् ?’’

महिला दमयन्तीं नग्नपादां दृष्ट्वा - ‘‘पादरक्षा ध्रियताम्’’ इति सूचितवती ।

अतः दमयन्ती पुनः यानम् उपसर्प्य पादरक्षां धृत्वा आगता ।

‘‘अहम् अत्र एव प्रतीक्षां करिष्यामि’’ इति उक्तवान् चालकः ।

विंशतेः निमेषाणाम् अनन्तरं ते ग्रामं प्राप्तवन्तः ।

दमयन्ती ग्रामप्रधानं द्रष्टुम् इष्टवती । सा तत्र नीता केनचित् । तस्याः आगमनं तस्मिन् लघौ ग्रामे चाञ्चल्यम् अजनयत् । तं ग्रामं प्रति विरलतया एव नगरीया स्त्री आगच्छति स्म । अतः अचिरात् एव बहवः तां परितः स्थितवन्तः ।

सा स्यूतात् पितुः भावचित्रं निष्कास्य प्रधानस्य सम्मुखे गृहीत्वा अपृच्छत् - ‘‘चित्रस्थः अस्ति मम पिता । तम् अन्विष्यन्ती अहम् अत्र आगता । दिवसचतुष्टयात् पूर्वं या दुर्घटना घटिता तत्र अयम् आसीत् । किं भवद्भिः अयं दृष्टः ?’’

‘‘परन्तु अस्माभिः श्रुतं यत् तत्र कोऽपि न जीवति इति । ...’’

‘आरक्षिभिः कथ्यते एतत् । परन्तु अहं निश्चयवती अस्मि - मम पिता जीवति इत्यत्र । प्रमाणानि अपि सन्ति मम समीपे ।...’’

‘‘कानि प्रमाणानि सन्ति भवत्याः समीपे ?’’

‘‘दुर्घटनस्थले एकम् एव मुण्डं लब्धम् । तत् तु चालकस्य । मम पिता यात्री आसीत् । मम पिता दुर्घटने मृतः यदि स्यात् तर्हि तत्र मुण्डद्वयं विभिन्ने पादरक्षे च प्राप्ताः भवेयुः ननु ।’’

‘‘अत्र न कोऽपि आगतः आ गतात् सप्ताहात् ।...’’

‘‘भवान् तं न दृष्टवान् स्यात् । परन्तु अन्यः कोऽपि तं दृष्टवान् भवेत् ।..’’

‘‘ग्रामं प्रति नूतनः यदि आगच्छेत् तर्हि तम् अधिकृत्य अहं सूचयितव्यः एव । सर्वाः सूचनाः अन्ते मां प्राप्नुवन्ति एव ।....’’

‘‘अहं सुदूरस्थात् दक्षिणात् पितरम् अन्विष्य अत्र आगता । कृपया एतत् चित्रं ग्रामे प्रसार्य सहायता क्रियताम् ।’’

एतत् अङ्गीकृतवता ग्राममुख्येण चित्रं तत्र उपस्थितेभ्यः सर्वेभ्यः दर्शितम् । किञ्चिदनन्तरं बिर्जनामकः उच्चस्वरेण अवदत् - ‘‘मया केभ्यश्चित् दिवसेभ्यः पूर्वम् अयं जनः दृष्टः ।...’’

अन्यः तं वारयित्वा अवदत् - ‘‘अयि भोः । मा वदतु असत्यम् । वृथा आशा न जनयितव्या तस्याम् ।...’’

सः पुनः अवदत् - ‘‘न हि एतत् मिथ्याकथनम् । अहं निश्चयेन जानामि - अयम् एव अस्ति यम् अहं तद्दिने प्रभाते दृष्टवान् । तस्मात् मार्गात् कोऽपि न आगच्छति । यतः तस्यां दिशि घनं वनम् अस्ति । अतः अहं किञ्चित् विस्मितः अभवम् । परन्तु तस्मिन् दिवसे हृषीकेशं गन्तुकामस्य मम त्वरा आसीत् । अतः मया तत्र अवधानं न दत्तम् । ...’’

‘‘किं तस्य, चित्रस्य च मुखे सादृश्यम् अस्ति ?’’ - कश्चिद् अपृच्छत् ।

तेन चित्रं स्वहस्तेन स्वीकृत्य सम्यक् वीक्ष्य पुनः उक्तम् - ‘‘न हि अयं सः इति भाति । चित्रस्थः अयम् उपनेत्रं धरति । परन्तु तद्दिने दृष्टस्य तु मुखे उपनेत्रं न आसीत् ।...’’

अधुना तत्र लघुः कोलाहलः सञ्जातः । सर्वे युगपत् वक्तुम् उद्युक्ताः अभवन् । प्रमुखस्य तर्जनेन सा सभा तूष्णीम् अभवत् । ततः प्रमुखः तम् अवदत् - ‘‘भोः, मिथ्या आशां जनयित्वा एतां मा सन्तापय । नवस्य आगमनम् अधिकृत्य किमर्थं त्वं मां न असूचयः ? कस्मिन् दिवसे अघटत सा घटना ?’’

‘‘आर्य ! तद्दिने आसीत् शनिवासरः । तस्मात् अहं शाकं विक्रेतुं हृषीकेशविपणिं गन्तुकामः आसम् । मया तद्विषयकम् आगमनं सूचनीयम् आसीत् । परन्तु शाकक्रेतुः मेलनाय मूल्यचर्चार्थं च अधिककालः यापितः अभवत् । ..

‘‘अस्तु । भवतः शाकक्रेतारम् अधिकृत्य श्रुतम् । अधुना आगन्तुकम् अधिकृत्य त्वया यद् स्मर्यते तत् वद ।’’

‘‘सः नीलयुतकं धृतवान् आसीत् । तत् विहाय अन्यत् किमपि न स्मरामि ।’’

अधुना तत्र कोलाहलः सञ्जातः । एकेन उक्तम् - ‘‘एषः प्रगल्भः प्रसिद्धिं लब्धुम् एवं मिथ्या भाषते । अत्युक्तिः अस्य कुप्रवृत्तिः ।’’

‘‘तूष्णीं स्थीयतां सर्वैः । अयि बिर्ज ! त्वां चेतयामि पुनः । यत् सत्यं तत् एव वक्तव्यम् अत्र ।’’

‘‘अहं सत्यं कथयामि । मम पुत्र्या लक्ष्म्या अपि सः पुरुषः दृष्टः ।’’

ततः तस्य पुत्री लक्ष्मीः आहूता । द्वादशवर्षीया बालिका भयेन कम्पमाना सभायाम् उपस्थिता । ग्रामप्रमुखेण सा स्वनिकटम् आहूय प्रेम्णा पृष्टा - ‘‘अयि लक्ष्मि । किं तस्मिन् दिने प्रातः त्वया अपि दृष्टः कश्चिद् सः अपरिचितः ?’’

लक्ष्मीः रिक्तचक्षुषा पश्यन्ती अतिष्ठत् ।

‘‘न अद्य । त्रिभ्यः दिवसेभ्यः पूर्वम् ... । यस्मिन् दिवसे तव आगमनं पित्रा निराकृतं तद्दिने ।...’’

बालिका शरीरं चालयित्वा सम्मतिं प्रादर्शयत् ।

‘‘किं सः जनः अपरिचितः आसीत् ?’’ - प्रमुखेण पुनः पृष्टम् ।

सा पुनः शिरः अचालयत् । तत्र उपस्थिताः जनाः आश्चर्यं प्राप्तवन्तः । बिर्जः किञ्चित् निश्चिन्तताम् अलभत ।

‘‘साधु पुत्रि ! अधुना मातरम् उपगच्छ ।...’’

बालिका त्वरया मातुः वक्षसि शिरः अस्थापयत् । ‘किं जातं स्यात् ?’ इति अधुना दमयन्ती अवागच्छत् ।

सा उच्चस्वरेण अवोचत् - ‘‘अनुगृहीता अस्मि । अहं जानामि - सः जनः मम पिता एव इति । काचिद् विपद् एतं ग्रामम् आवेष्टयेत् इत्येतत् ममापि अभिप्रेतं न । आरक्षकाणाम् अवलम्बनेन न किमपि प्रयोजनम् । अतः पितुः अन्वेषणं मया एव कार्यम् । अहं स्वयम् एव तत् कार्यं सम्पादयिष्यामि । भवतां साहाय्यं मम महते उपकाराय अभवत् । अहं साधयामि तावत् ।’’

‘‘मार्गः पिच्छिलः अस्ति । मा गच्छ एकाकितया’’ - ग्रामप्रमुखः अवदत् ।

कश्चन युवकः तस्याः साहाय्याय आगतः । ‘‘अहं भवतीं मुख्यमार्गं प्रापयिष्यामि’’ इति अवदत् सः । तेन सह दमयन्ती मुख्यमार्गं प्राप्नोत् ।

बालकाय दश रूप्यकाणि दातुं सा उद्यता । परन्तु सः बालकः सङ्कोचकारणतः निराकरणपूर्वकं शिरः चालयन् धनस्य स्वीकरणे अनिच्छां प्रकटितवान् । पुनः चालकस्य प्रबोधनात् सः तत् स्वीकृतवान् । ग्रामं प्रति गमनं सफलं जातम् इति चालकः दमयन्त्याः मुखे विलसन्तं सन्तोषं दृष्ट्वा एव अवगतवान् ।

‘‘किं भवत्या कापि सूचना लब्धा ?’’ - अपृच्छत् टेक्सीचालकः ।

‘‘आम् । सप्तदशे दिनाङ्के कोऽपि अज्ञातः जनः ग्रामपरिसरे केनचित् ग्रामवासिना दृष्टः । परन्तु सः उपनेत्रं न धरति स्म । मम पिता तु उपनेत्रधारी । महता दुर्घटनेन उपनेत्रं भग्नं जातं स्यात् ननु ?’’

‘‘परन्तु भवत्याः पिता यदि जीवेत् तर्हि किमर्थं सः जगतः पुरतः उपस्थितः न भवेत् ?’’

‘‘तत् अहं न जाने । एतत् रहस्यम् अहं उन्मोचयिष्यामि अचिरात् एव ।’’

‘‘कस्मात् भवती आरक्षकालयं न सूचयेत् ?’’

‘‘न हि तस्य आवश्यकता । अहम् ऊहितुम् अर्हामि - किमर्थं सः आत्मानं गोपयति इति ।..’’

‘‘कस्मात् ?’’

‘‘गृहकलहकारणेन इति मन्ये । परन्तु त्वम् अद्यतनीं घटनाम् अधिकृत्य न कमपि कथयेः । तथा प्रतिज्ञातव्यम् ।’’

‘‘अस्तु । अहं प्रतिजाने । अयं भवतां परिवारसम्बद्धः विषयः । तथापि भवती आरक्षककार्यालये एतत् सूचयेत् चेदेव वरम् इति मम मतम् ।..’’

दमयन्त्या किमपि न उक्तम् । ‘प्रायः एषा सम्भाषणविषयं पिधातुकामा इदानीम्’ इति अवगच्छन् टेक्सीचालकः अपृच्छत् - ‘‘वसतिगृहं प्रति किम् ?’’

‘‘आम् । प्रस्थानं करवाव तावत्’’ इति अवदत् दमयन्ती ।

ततः तौ द्विवादने वसतिगृहं प्राप्तवन्तौ । भोजनात् परं सा स्वप्रकोष्ठं प्रविष्टवती । अग्रे किं करणीयम् इति चिन्तनं तस्याः मनसि प्रचलत् आसीत् । तस्मात् आदिवसं सा - ‘भाविनि काले किं कर्तव्यम् ?’ इति कल्पनायाः निर्माणे संलग्ना अभवत् ।

बहवः विचाराः तस्याः मनसि आगताः, निर्गताः च । ‘उपकरणैः सह श्वः तत्र खातपरिसरं गत्वा पुनः अन्वेषणं क्रियेत चेत् कथम् ?’ इति चिन्तनं सकृत् आगतम् । परन्तु अनन्तरं सा इमां परिकल्पनां निराकृतवती । ‘पिता जीवति इति तु एतावता एव ज्ञातम् अस्ति । एवं स्थिते, पितुः जीवितचिह्नानाम् अनुसन्धानेन न किमपि प्रयोजनम्’ इति निर्णीतवती सा । तथापि इयच्छीघ्रं हैदराबादं प्रति निवर्तितुं सा न सज्जा । अतः ‘पर्वतारोहणाय उपयुज्यमाना पादरक्षा मया क्रेतव्या’ इति निश्चित्य सा आपणं प्रति गमनाय शय्यातः उत्थितवती ।

तावता हैदराबादतः सरस्वत्याः दूरवाणी आगता इत्यतः तया सर्वाः योजनाः परिवर्तनीयाः अभवन् । ‘‘अधिवक्ता भवतीम् अतिशीघ्रं हैदराबादे द्रष्टुम् इच्छति’’ इति सरस्वती तां सूचितवती । सूचनायाः गुरुत्वम् अवगच्छन्ती दमयन्ती निश्चयम् अकरोत् - ‘अचिरात् एव प्रस्थातव्यम् इतः’ इति ।

सा स्वागतपटलम् अगच्छत्, प्रबन्धकं स्वस्य निर्गमनेच्छाम् अवदत् च । प्रबन्धकः अवदत् - ‘‘इतः परम् इतः अद्य किमपि विमानं न गमिष्यति । इतः रेलयानेन देहलीं गत्वा ततः विमानं स्वीकरणीयम् । तदा भवत्याः यात्रा सुखकरी भवेत् ।’’

दमयन्ती एतं प्रस्तावम् अङ्ग्यकरोत् । कश्चन परिसेवकः चिटिकां क्रेतुं प्रेषितः । सः चिटिकां क्रीत्वा सायं सार्धषड्वादने प्रत्यागतः । दमयन्ती अल्पाहारं सेवित्वा वसतिगृहाय यत् देयं तत् दत्त्वा रेल्यानेन गमनाय ततः प्रस्थितवती ।



**satyagaveṣaṇam**

- āṅglamūlam - svāmī nīlakaṇṭhānandaḥ

- anu. - svāmī gīteśānandaḥ

5. grāmaṃ prati gamanaṃ saphalam

gate māse \[durghaṭanāsthalaṃ gantukāmā damayantī ārakṣakālayaṃ gatvā pravṛttāyāḥ ghaṭanāyāḥ vṛttaṃ prāptum anurodhaṃ kṛtavatī. sahānubhūtimān ārakṣakapramukhaḥ tadvivaraṇaṃ tasyai dattavān. vṛtte likhiteṣu aṃśeṣu viśvāsam akurvatī sā kāṃścana pratipraśnān kṛtavatī. teṣāṃ samādhānakaram uttaraṃ na prāptaṃ tayā. satsu api asamādhānakareṣu vṛtteṣu uttareṣu ca, damayantī tu teṣu nairbharyam adarśayantī pituḥ sattāmātram aṅgīkṛtya nirṇītavatī yat mayā anveṣaṇam anuvartanīyam eva iti.\] tadanantaram.......

damayantī pañcavādane utthāya snānādikaṃ kṛtvā sajjā abhavat. tadā vasatikarmī āgatya tām asūcayat - ‘‘vastrakṣālanavyavasthā atra asti. bhavatī icchet cet lābhaḥ svīkartuṃ śakyaḥ’’ iti.

tasyāḥ ṭeksīyānaṃ sajjam āsīt. ataḥ - ‘‘idānīṃ kāpi āvaśyakatā nāsti’’ iti uktvā taṃ sampreṣya tvarayā upāhāraṃ sevitvā sā tataḥ gantuṃ sajjā
abhavat. sā syūtāt anāvaśyakāni vastūni apanīya dvisahasraṃ rūpyakāṇi pituḥ citraṃ ca svyakarot. avaśiṣṭaṃ dhanaṃ tatraiva kapāṭikāyāṃ saṃsthāpya, kuñcikāṃ syūte nikṣipya sā yāne upaviṣṭavatī.

vasatigṛhasya karmiṇā cālakaḥ drutagamanāya sūcitaḥ āsīt. ataḥ cālakena vegena eva kāryānaṃ cālitam. dvighaṇṭābhyantare tau durghaṭanāsthalaṃ prāptavantau. yānaṃ samyak sthāne saṃsthāpya cālakaḥ tayā saha mārgasya pārśvaṃ gataḥ. tataḥ alpā vṛṣṭiḥ ārabdhā. ataḥ tau chatram udghāṭitavantau. cālakaḥ khāte cakṣuḥ prakṣipya - ‘‘tatra santi dhvaṃsāvaśeṣāḥ’’ iti uktvā aṅgulyā tasyai apaghātasthalaṃ darśitavān. damayantī sūkṣmatayā tat sthalaṃ nirīkṣitavatī.

bhūpradeśaḥ vilakṣaṇaḥ āsīt. tuṅgaṃ parvatadvayam upari militam āsīt. tayoḥ pādadeśe vṛṣṭijalapravāheṇa kulyā vinirmitā. kāryānaṃ tasmin khāte eva patitam āsīt. tataḥ adhaḥ yatra khātaḥ samāpyeta tatra dṛśyate sma kaścana gṛhasamūhaḥ. ‘pituḥ nirgamanāya ekaḥ eva mārgaḥ dṛśyate. sa ca grāmadiśi asti’ iti sthalanirīkṣaṇena avagatavatī damayantī. ‘mayā saḥ grāmaḥ gantavyaḥ’ iti tayā niścitam.

‘‘saḥ grāmaḥ kathaṃ gantuṃ śakyaḥ ?’’ - aṅgulyā grāmaṃ darśayitvā pṛṣṭavatī sā.

samyak dṛṣṭvā saḥ avocat - ‘‘tatra gamanāya na ko'pi mārgaḥ dṛśyate. kasya hetoḥ bhavatī tatra gantukāmā ?’’

‘‘kācana jijñāsā asti me.’’

cālakaḥ vismayayuktayā mukhabhaṅgyā avadat - ‘‘tatra gamanaṃ mahatīṃ mūḍhatāṃ darśayati....’’

damayantyā tu kimapi na uktam. tatra gantavyam eva iti bhāvaṃ dṛḍhatayā darśayati sma tasyāḥ mukhabhāvaḥ.

‘‘tatra gantavyam eva kim ?’’ - cālakaḥ punaḥ apṛcchat.

‘‘ām’’ - dṛḍhasvareṇa vadantī damayantī ṭeksīyānaṃ prati prātiṣṭhata. cālakaḥ tvarayā tām anvasarat. yānaṃ prāpya vilomayātrā ārabdhā tena.

‘‘vasatigṛhaṃ prati gamanāt pūrvaṃ taṃ grāmaṃ prati gamanāya mārgaḥ anveṣṭavyaḥ’’ iti ādiśat damayantī. cālakaḥ kiñcit gatvā kardamayuktam ekaṃ mārgam apaśyat.

‘‘etena mārgeṇa agre gantavyam’’ anurodhapūrvakam avadat damayantī.

‘‘atra kardame gamanena yānam avaruddhaṃ bhaviṣyati. tataḥ mama mahatī kṣatiḥ bhaviṣyati’’ - cālakaḥ ātaṅkapūrṇena svareṇa avadat.

‘‘evaṃ tarhi ahaṃ pādābhyāṃ gamiṣyāmi. itaḥ kiyaddūre syāt saḥ grāmaḥ ?
dvitrakilomīṭarmite dūre eva syāt nanu ?’’ - damayantyā pṛṣṭam.

‘‘bhavatī etābhyāṃ pādarakṣābhyāṃ tatra gantuṃ na śakṣyati.’’

‘‘ahaṃ pādarakṣāṃ vinā eva gamiṣyāmi’’ iti uktvā sā pādarakṣām unmocayitum udyuktā abhavat.

cālakaḥ tasyāḥ haṭhadharmitāṃ dṛṣṭvā vismitaḥ jātaḥ.

‘‘sthīyatām. ekākinyāḥ bhavatyāḥ tatra gamanaṃ na yujyate. kenacit mārgadarśakatvena bhavatyāḥ sāhāyyaṃ karaṇīyam. ahaṃ tu yānaṃ tyaktuṃ na arhāmi....’’

‘‘ahaṃ pratīkṣe - kaścit āgacchet kim iti. anyathā aham ekā eva gamiṣyāmi.’’

‘‘bhavatī evaṃ mā karotu. bhavatīm ekākinīṃ preṣayeyaṃ cet vasatigṛhaprabandhakaḥ tarjayiṣyati mām...’’

‘‘mām avaroddhuṃ bhavatā bahudhā prayāsaḥ kṛtaḥ iti ahaṃ taṃ bodhayiṣyāmi. māstu tadviṣaye cintā. athavā pratīkṣāṃ karavāva. ko'pi āgacchet eva...’’

tau pratīkṣāratau āstām. kiñcidanantaraṃ bas-yānam ekaṃ tatra āgatya atiṣṭhat. tataḥ ekā mahilā, trayaḥ puruṣāḥ ca avātaran. cālakaḥ tān upasarpya damayantīṃ darśayitvā tān avadat - ‘‘iyaṃ bhadrā grāmaṃ gantukāmā. bhavadbhiḥ saha eṣā kim āgantum arhet ?’’

mahilā damayantīṃ nagnapādāṃ dṛṣṭvā - ‘‘pādarakṣā dhriyatām’’ iti sūcitavatī.

ataḥ damayantī punaḥ yānam upasarpya pādarakṣāṃ dhṛtvā āgatā.

‘‘aham atra eva pratīkṣāṃ kariṣyāmi’’ iti uktavān cālakaḥ.

viṃśateḥ nimeṣāṇām anantaraṃ te grāmaṃ prāptavantaḥ.

damayantī grāmapradhānaṃ draṣṭum iṣṭavatī. sā tatra nītā kenacit. tasyāḥ āgamanaṃ tasmin laghau grāme cāñcalyam ajanayat. taṃ grāmaṃ prati viralatayā eva nagarīyā strī āgacchati sma. ataḥ acirāt eva bahavaḥ tāṃ paritaḥ sthitavantaḥ.

sā syūtāt pituḥ bhāvacitraṃ niṣkāsya pradhānasya sammukhe gṛhītvā apṛcchat - ‘‘citrasthaḥ asti mama pitā. tam anviṣyantī aham atra āgatā. divasacatuṣṭayāt pūrvaṃ yā durghaṭanā ghaṭitā tatra ayam āsīt. kiṃ bhavadbhiḥ ayaṃ dṛṣṭaḥ ?’’

‘‘parantu asmābhiḥ śrutaṃ yat tatra ko'pi na jīvati iti. ...’’

‘ārakṣibhiḥ kathyate etat. parantu ahaṃ niścayavatī asmi - mama pitā jīvati ityatra. pramāṇāni api santi mama samīpe....’’

‘‘kāni pramāṇāni santi bhavatyāḥ samīpe ?’’

‘‘durghaṭanasthale ekam eva muṇḍaṃ labdham. tat tu cālakasya. mama pitā yātrī āsīt. mama pitā durghaṭane mṛtaḥ yadi syāt tarhi tatra muṇḍadvayaṃ vibhinne pādarakṣe ca prāptāḥ bhaveyuḥ nanu.’’

‘‘atra na ko'pi āgataḥ ā gatāt saptāhāt....’’

‘‘bhavān taṃ na dṛṣṭavān syāt. parantu anyaḥ ko'pi taṃ dṛṣṭavān bhavet...’’

‘‘grāmaṃ prati nūtanaḥ yadi āgacchet tarhi tam adhikṛtya ahaṃ sūcayitavyaḥ eva. sarvāḥ sūcanāḥ ante māṃ prāpnuvanti eva.....’’

‘‘ahaṃ sudūrasthāt dakṣiṇāt pitaram anviṣya atra āgatā. kṛpayā etat citraṃ grāme prasārya sahāyatā kriyatām.’’

etat aṅgīkṛtavatā grāmamukhyeṇa citraṃ tatra upasthitebhyaḥ sarvebhyaḥ darśitam. kiñcidanantaraṃ birjanāmakaḥ uccasvareṇa avadat - ‘‘mayā kebhyaścit divasebhyaḥ pūrvam ayaṃ janaḥ dṛṣṭaḥ....’’

anyaḥ taṃ vārayitvā avadat - ‘‘ayi bhoḥ. mā vadatu asatyam. vṛthā āśā na janayitavyā tasyām....’’

saḥ punaḥ avadat - ‘‘na hi etat mithyākathanam. ahaṃ niścayena jānāmi - ayam eva asti yam ahaṃ taddine prabhāte dṛṣṭavān. tasmāt mārgāt ko'pi na āgacchati. yataḥ tasyāṃ diśi ghanaṃ vanam asti. ataḥ ahaṃ kiñcit vismitaḥ abhavam. parantu tasmin divase hṛṣīkeśaṃ gantukāmasya mama tvarā āsīt. ataḥ mayā tatra avadhānaṃ na dattam. ...’’

‘‘kiṃ tasya, citrasya ca mukhe sādṛśyam asti ?’’ - kaścid apṛcchat.

tena citraṃ svahastena svīkṛtya samyak vīkṣya punaḥ uktam - ‘‘na hi ayaṃ saḥ iti bhāti. citrasthaḥ ayam upanetraṃ dharati. parantu taddine dṛṣṭasya tu mukhe upanetraṃ na āsīt....’’

adhunā tatra laghuḥ kolāhalaḥ sañjātaḥ. sarve yugapat vaktum udyuktāḥ abhavan. pramukhasya tarjanena sā sabhā tūṣṇīm abhavat. tataḥ pramukhaḥ tam avadat - ‘‘bhoḥ, mithyā āśāṃ janayitvā etāṃ mā santāpaya. navasya āgamanam adhikṛtya kimarthaṃ tvaṃ māṃ na asūcayaḥ ? kasmin divase aghaṭata sā ghaṭanā ?’’

‘‘ārya ! taddine āsīt śanivāsaraḥ. tasmāt ahaṃ śākaṃ vikretuṃ hṛṣīkeśavipaṇiṃ gantukāmaḥ āsam. mayā tadviṣayakam āgamanaṃ sūcanīyam āsīt. parantu śākakretuḥ melanāya mūlyacarcārthaṃ ca adhikakālaḥ yāpitaḥ abhavat. ..

‘‘astu. bhavataḥ śākakretāram adhikṛtya śrutam. adhunā āgantukam adhikṛtya tvayā yad smaryate tat vada.’’

‘‘saḥ nīlayutakaṃ dhṛtavān āsīt. tat vihāya anyat kimapi na smarāmi.’’

adhunā tatra kolāhalaḥ sañjātaḥ. ekena uktam - ‘‘eṣaḥ pragalbhaḥ prasiddhiṃ labdhum evaṃ mithyā bhāṣate. atyuktiḥ asya kupravṛttiḥ.’’

‘‘tūṣṇīṃ sthīyatāṃ sarvaiḥ. ayi birja ! tvāṃ cetayāmi punaḥ. yat satyaṃ tat eva vaktavyam atra.’’

‘‘ahaṃ satyaṃ kathayāmi. mama putryā lakṣmyā api saḥ puruṣaḥ dṛṣṭaḥ.’’

tataḥ tasya putrī lakṣmīḥ āhūtā. dvādaśavarṣīyā bālikā bhayena kampamānā sabhāyām upasthitā. grāmapramukheṇa sā svanikaṭam āhūya premṇā pṛṣṭā - ‘‘ayi lakṣmi. kiṃ tasmin dine prātaḥ tvayā api dṛṣṭaḥ kaścid saḥ aparicitaḥ ?’’

lakṣmīḥ riktacakṣuṣā paśyantī atiṣṭhat.

‘‘na adya. tribhyaḥ divasebhyaḥ pūrvam .... yasmin divase tava āgamanaṃ pitrā nirākṛtaṃ taddine....’’

bālikā śarīraṃ cālayitvā sammatiṃ prādarśayat.

‘‘kiṃ saḥ janaḥ aparicitaḥ āsīt ?’’ - pramukheṇa punaḥ pṛṣṭam.

sā punaḥ śiraḥ acālayat. tatra upasthitāḥ janāḥ āścaryaṃ prāptavantaḥ. birjaḥ kiñcit niścintatām alabhata.

‘‘sādhu putri ! adhunā mātaram upagaccha....’’

bālikā tvarayā mātuḥ vakṣasi śiraḥ asthāpayat. ‘kiṃ jātaṃ syāt ?’ iti adhunā damayantī avāgacchat.

sā uccasvareṇa avocat - ‘‘anugṛhītā asmi. ahaṃ jānāmi - saḥ janaḥ mama pitā eva iti. kācid vipad etaṃ grāmam āveṣṭayet ityetat mamāpi abhipretaṃ na. ārakṣakāṇām avalambanena na kimapi prayojanam. ataḥ pituḥ anveṣaṇaṃ mayā eva kāryam. ahaṃ svayam eva tat kāryaṃ sampādayiṣyāmi. bhavatāṃ sāhāyyaṃ mama mahate upakārāya abhavat. ahaṃ sādhayāmi tāvat.’’

‘‘mārgaḥ picchilaḥ asti. mā gaccha ekākitayā’’ - grāmapramukhaḥ avadat.

kaścana yuvakaḥ tasyāḥ sāhāyyāya āgataḥ. ‘‘ahaṃ bhavatīṃ mukhyamārgaṃ prāpayiṣyāmi’’ iti avadat saḥ . tena saha damayantī mukhyamārgaṃ prāpnot.

bālakāya daśa rūpyakāṇi dātuṃ sā udyatā. parantu saḥ bālakaḥ saṅkocakāraṇataḥ nirākaraṇapūrvakaṃ śiraḥ cālayan dhanasya svīkaraṇe anicchāṃ prakaṭitavān. punaḥ cālakasya prabodhanāt saḥ tat svīkṛtavān. grāmaṃ prati gamanaṃ saphalaṃ jātam iti cālakaḥ damayantyāḥ mukhe vilasantaṃ santoṣaṃ dṛṣṭvā eva avagatavān.

‘‘kiṃ bhavatyā kāpi sūcanā labdhā ?’’ - apṛcchat ṭeksīcālakaḥ.

‘‘ām. saptadaśe dināṅke ko'pi ajñātaḥ janaḥ grāmaparisare kenacit grāmavāsinā dṛṣṭaḥ. parantu saḥ upanetraṃ na dharati sma. mama pitā tu upanetradhārī. mahatā durghaṭanena upanetraṃ bhagnaṃ jātaṃ syāt nanu ?’’

‘‘parantu bhavatyāḥ pitā yadi jīvet tarhi kimarthaṃ saḥ jagataḥ purataḥ upasthitaḥ na bhavet ?’’

‘‘tat ahaṃ na jāne. etat rahasyam ahaṃ unmocayiṣyāmi acirāt eva.’’

‘‘kasmāt bhavatī ārakṣakālayaṃ na sūcayet ?’’

‘‘na hi tasya āvaśyakatā. aham ūhitum arhāmi - kimarthaṃ saḥ ātmānaṃ gopayati iti...’’

‘‘kasmāt ?’’

‘‘gṛhakalahakāraṇena iti manye. parantu tvam adyatanīṃ ghaṭanām adhikṛtya na kamapi kathayeḥ. tathā pratijñātavyam.’’

‘‘astu. ahaṃ pratijāne. ayaṃ bhavatāṃ parivārasambaddhaḥ viṣayaḥ. tathāpi bhavatī ārakṣakakāryālaye etat sūcayet cedeva varam iti mama matam...’’

damayantyā kimapi na uktam. ‘prāyaḥ eṣā sambhāṣaṇaviṣayaṃ pidhātukāmā idānīm’ iti avagacchan ṭeksīcālakaḥ apṛcchat - ‘‘vasatigṛhaṃ prati kim ?’’

‘‘ām. prasthānaṃ karavāva tāvat’’ iti avadat damayantī.

tataḥ tau dvivādane vasatigṛhaṃ prāptavantau. bhojanāt paraṃ sā svaprakoṣṭhaṃ praviṣṭavatī. agre kiṃ karaṇīyam iti cintanaṃ tasyāḥ manasi pracalat āsīt. tasmāt ādivasaṃ sā - ‘bhāvini kāle kiṃ kartavyam ?’ iti kalpanāyāḥ nirmāṇe saṃlagnā abhavat.

bahavaḥ vicārāḥ tasyāḥ manasi āgatāḥ, nirgatāḥ ca. ‘upakaraṇaiḥ saha śvaḥ tatra khātaparisaraṃ gatvā punaḥ anveṣaṇaṃ kriyeta cet katham ?’ iti cintanaṃ sakṛt āgatam. parantu anantaraṃ sā imāṃ parikalpanāṃ nirākṛtavatī. ‘pitā jīvati iti tu etāvatā eva jñātam asti. evaṃ sthite, pituḥ jīvitacihnānām anusandhānena na kimapi prayojanam’ iti nirṇītavatī sā. tathāpi iyacchīghraṃ haidarābādaṃ prati nivartituṃ sā na sajjā. ataḥ ‘parvatārohaṇāya upayujyamānā pādarakṣā mayā kretavyā’ iti niścitya sā āpaṇaṃ prati gamanāya śayyātaḥ utthitavatī.

tāvatā haidarābādataḥ sarasvatyāḥ dūravāṇī āgatā ityataḥ tayā sarvāḥ yojanāḥ parivartanīyāḥ abhavan. ‘‘adhivaktā bhavatīm atiśīghraṃ haidarābāde draṣṭum icchati’’ iti sarasvatī tāṃ sūcitavatī. sūcanāyāḥ gurutvam avagacchantī damayantī niścayam akarot - ‘acirāt eva prasthātavyam itaḥ’ iti.

sā svāgatapaṭalam agacchat, prabandhakaṃ svasya nirgamanecchām avadat ca. prabandhakaḥ avadat - ‘‘itaḥ param itaḥ adya kimapi vimānaṃ na gamiṣyati. itaḥ relayānena dehalīṃ gatvā tataḥ vimānaṃ svīkaraṇīyam. tadā bhavatyāḥ yātrā sukhakarī bhavet.’’

damayantī etaṃ prastāvam aṅgyakarot. kaścana parisevakaḥ ciṭikāṃ kretuṃ preṣitaḥ. saḥ ciṭikāṃ krītvā sāyaṃ sārdhaṣaḍvādane pratyāgataḥ. damayantī alpāhāraṃ sevitvā vasatigṛhāya yat deyaṃ tat dattvā relyānena gamanāya tataḥ prasthitavatī.
