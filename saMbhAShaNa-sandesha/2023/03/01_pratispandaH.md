+++
title = "01 प्रतिस्पन्दः"

+++
**प्रतिस्पन्दः**

![](magazine_images/img-1677583169Feb.JPG)द्वित्रमुग्धहरिणचित्रमनोहरा माघमासीया सञ्चिका आन्तं पठिता सरुचि । अद्यत्वे पोपटविषयिणी वार्ता वृत्तपत्रेषु अस्माभिरपि पठिता आसीत् । परं किं सूत्रम्, का समस्या, कथं च तेन समाहिता इति किमपि वृत्तपत्रेषु उल्लिखितं न आसीत् । सम्पादकीयतः लेखतः च ज्ञातं यत् तत्र कापि समस्या एव न आसीत् इति । चाटुचणकः पुनः पुनः संस्कृतशुद्ध्यर्थमेव वक्रोक्त्या प्रेरयति । अग्रसरशब्दस्यापि साधुत्वं कथम् इति भाषापाकात् ज्ञायते । पदसम्पद्विभागोऽपि रुचिरः । यः प्रत्यङ्कं पठेत् अवश्यं तस्य शब्दसमृद्धिः वृद्धिं यायादेव । पितुः अन्वेषणाय दमयन्त्याः प्रयत्नः, तस्याः वैवश्यम् इत्यादिकं धारावाहिन्यां रुचिरं चित्रितमस्ति । भारतं भञ्जयितुं विविधाः उपप्लवकारिणः कथं प्रयतन्ते इति ‘गङ्गौघे...’ इति लेखात् ज्ञायते । राजीवमल्होत्रासदृशाः भारतीयचिन्तकाः विदेशकुतन्त्रविज्ञाः गुजरातेऽपि आसन् प्रभुदास-बेचरदासपारेखवर्याद्याः । मायादृष्टिलेखस्य अन्ते किमपि रहस्यं सम्यग् न ज्ञातम् । अथवा प्रत्येकं मनुष्ये पशुता विभिन्ना अन्तर्हिता एव इत्येव रहस्यं ज्ञायते । सिद्धेश्वरस्वामिनां महानुभावतायाः ज्ञानात् हृदयम् आर्द्रीभूतम् । ‘भाषारक्षणात्...’ इति लेखात् ज्ञायते यत् सामान्यभाषालोपादपि एतावती हानिः स्यात् चेत् सर्वभाषामुकुटमणिरूपा संस्कृतभाषा लुप्ता स्यात् चेत् कियती हानिः स्यात् । संस्कृतभाषायां संरक्षितायामेव न केवलं समग्रोऽयं भारतदेशः, अपि तु सर्वं जगदपि संरक्षितं भविष्यति इति वक्तुं शक्यम् ।

- विभवमुक्तिमुनिचन्द्रसूरी, शङ्खेश्वरतीर्थम् (गुज.)

‘वरुणमन्त्रः’ इति कथा शास्त्रनियमाचरणपूर्वकं कृतस्य वेदमन्त्राणाम् उच्चारणस्य महान्तं प्रभावं द्योतयति । ‘सद्भो महद्भ्यो नमः’ इति लेखे विवृतं महात्मनः सिद्धेश्वरस्वामिनः सरलं निःस्पृहं जीवनं, तेन उपदिष्टानि उदात्तजीवनतत्त्वानि च धनतृष्णापीडितम् आडम्बरमोहितम् अद्यत्वसमाजं सन्मार्गे परिवर्तयितुं प्रभवेयुः । लेखः उत्कृष्टः प्रेरणाप्रदश्च । ‘भाषारक्षणात्...’ इति लेखः संस्कृतसंरक्षणार्थं बहुमुखक्रमाः करणीयाः सर्वकारेण संस्कृतज्ञैः च इति प्रतिपादयति । सत्यगवेषणम् इति धारावाहिन्याम् आदौ पितुः सजीवत्वविषये दमयन्त्या अनुभूतः द्वन्द्वभावः, तदनन्तरं पितुः सजीवत्वे उद्भूतविश्वासः, तस्य अन्वेषणे निपुणतया कार्याचरणस्य निश्चयः इत्यादयः भावपूर्णाभिः वाग्भिः वर्णिताः । कथा रुचिरा ।

- रामस्वामी व्यासः, बेङ्गलूरु (कर्णा.)

बालिका सती अपि दमयन्ती एका एव पितुः अन्वेषणाय सज्जा । यतः तस्याः ऋते न कोऽपि चिन्तयति यत् दमयन्त्याः पिता श्रीनिवासः जीवति इति । सा बुद्धिमती धीरा च । पितुः विषये तस्याः असीमा प्रेमभावना अस्ति । ‘अमृतपुत्राः’ इति कथा गुरोः गोविन्दसिंहस्य देशभक्तिं, स्थितप्रज्ञतां च द्योतयति ।

- राघवेन्द्रगर्दे, पुणे (महा.)

माघसञ्चिकायाः मुखपुटे हरिणाः तृणास्वादनं हित्वा किञ्चिदपि दृश्यम् अनुभवन्तः दृश्यन्ते । चित्रं रमणीयम् । सम्पादकीये त्रिमुनिव्याकरणस्य शब्दनिष्पत्तिविवरणं दत्तम् अस्ति यत् तत् कालातीतम् । शास्त्रस्य स्पष्टता नूतनचिन्तनाय भवतीति विचारः प्रोत्साहकरः । ऋषिराजपोपटस्य शोधप्रबन्धस्य वृत्तान्तः नूतनांशज्ञापकः । बालमोदिनीकथाः प्रमोदावहाः । स्मारं स्मारम् उत्तमम् । ‘गङ्गौघे घोरसर्पाः’ इति लेखने विषयाः अन्यान्यदृष्ट्या विमृश्य प्रस्तुताः । ‘मायादृष्टिः’ इति कथा भृशम् अरोचत । कीर्तिशेषस्य सिद्धेश्वरस्वामिनः जीवनविचारान् अधिकृत्य लिखितः लेखः सञ्चिकायाः सङ्ग्राहकत्वम् वर्धयति ।

- कोट.श्रीकृष्णाहितानलः, कार्तट्टु (कर्णा.)

पुष्यसञ्चिका आन्तं पठिता । ‘न जातु राजमार्गे..’ इति कथायां सज्जनोऽपि कदाचित् दुर्जनः प्रतिभासते इति ज्ञातम् । ‘लेखनकलायाम् ...’ इति लेखतः ज्ञायते यत् केचित् बालाः आ बाल्यात् सव्यसाचिनः भवन्ति, तेषां वामभागः कार्येषु अधिकतया अग्रेसरः भवति, तत्र मस्तिष्कस्य दक्षिणभागीया सक्रियता एव कारणम् इति । बालमोदिनीत्रयमपि बोधप्रदम् । चाटुचणके अद्ययनचिन्तनशैली सम्यक् प्रतिपादिता अस्ति ।

- मुनिः चान्द्रेयः, डीसा (गुज.)

जनवरीसञ्चिकां पठित्वा अहं ‘तिरुक्कुरुळ्’ग्रन्थस्य - ‘पुरषः कृतसङ्कल्पः उद्योगे यदि वर्तते तर्हि सः ईप्सितं फलं सर्वम् असंशयं हि लभते’ (संख्या 777) इत्येतत् बोधनम् अस्मरम् । ‘न जातु राजमार्गे..’ इति कथा यानमिव वेगेन गच्छति । कथायाः अन्त्यम् उद्वेगं जनयति । अभिनन्दनानि लेखकाय ।

- रामस्वामी वि.वि, चेन्नै (त.ना.)



**pratispandaḥ**

dvitramugdhahariṇacitramanoharā māghamāsīyā sañcikā āntaṃ paṭhitā saruci. adyatve popaṭaviṣayiṇī vārtā vṛttapatreṣu asmābhirapi paṭhitā āsīt. paraṃ kiṃ sūtram, kā samasyā, kathaṃ ca tena samāhitā iti kimapi vṛttapatreṣu ullikhitaṃ na āsīt. sampādakīyataḥ lekhataḥ ca jñātaṃ yat tatra kāpi samasyā eva na āsīt iti. cāṭucaṇakaḥ punaḥ punaḥ saṃskṛtaśuddhyarthameva vakroktyā prerayati. agrasaraśabdasyāpi sādhutvaṃ katham iti bhāṣāpākāt jñāyate. padasampadvibhāgo'pi ruciraḥ. yaḥ pratyaṅkaṃ paṭhet avaśyaṃ tasya śabdasamṛddhiḥ vṛddhiṃ yāyādeva. pituḥ anveṣaṇāya damayantyāḥ prayatnaḥ, tasyāḥ vaivaśyam ityādikaṃ dhārāvāhinyāṃ ruciraṃ citritamasti. bhārataṃ bhañjayituṃ vividhāḥ upaplavakāriṇaḥ kathaṃ prayatante iti ‘gaṅgaughe...’ iti lekhāt jñāyate. rājīvamalhotrāsadṛśāḥ bhāratīyacintakāḥ videśakutantravijñāḥ gujarāte'pi āsan prabhudāsa-becaradāsapārekhavaryādyāḥ. māyādṛṣṭilekhasya ante kimapi rahasyaṃ samyag na jñātam. athavā pratyekaṃ manuṣye paśutā vibhinnā antarhitā eva ityeva rahasyaṃ jñāyate. siddheśvarasvāmināṃ mahānubhāvatāyāḥ jñānāt hṛdayam ārdrībhūtam. ‘bhāṣārakṣaṇāt...’ iti lekhāt jñāyate yat sāmānyabhāṣālopādapi etāvatī hāniḥ syāt cet sarvabhāṣāmukuṭamaṇirūpā saṃskṛtabhāṣā luptā syāt cet kiyatī hāniḥ syāt. saṃskṛtabhāṣāyāṃ saṃrakṣitāyāmeva na kevalaṃ samagro'yaṃ bhāratadeśaḥ, api tu sarvaṃ jagadapi saṃrakṣitaṃ bhaviṣyati iti vaktuṃ śakyam.

- vibhavamuktimunicandrasūrī, śaṅkheśvaratīrtham (guja.)

‘varuṇamantraḥ’ iti kathā śāstraniyamācaraṇapūrvakaṃ kṛtasya vedamantrāṇām uccāraṇasya mahāntaṃ prabhāvaṃ dyotayati. ‘sadbho mahadbhyo namaḥ’ iti lekhe vivṛtaṃ mahātmanaḥ siddheśvarasvāminaḥ saralaṃ niḥspṛhaṃ jīvanaṃ, tena upadiṣṭāni udāttajīvanatattvāni ca dhanatṛṣṇāpīḍitam āḍambaramohitam adyatvasamājaṃ sanmārge parivartayituṃ prabhaveyuḥ. lekhaḥ utkṛṣṭaḥ preraṇāpradaśca. ‘bhāṣārakṣaṇāt...’ iti lekhaḥ saṃskṛtasaṃrakṣaṇārthaṃ bahumukhakramāḥ karaṇīyāḥ sarvakāreṇa saṃskṛtajñaiḥ ca iti pratipādayati. satyagaveṣaṇam iti dhārāvāhinyām ādau pituḥ sajīvatvaviṣaye damayantyā anubhūtaḥ dvandvabhāvaḥ, tadanantaraṃ pituḥ sajīvatve udbhūtaviśvāsaḥ, tasya anveṣaṇe nipuṇatayā kāryācaraṇasya niścayaḥ ityādayaḥ bhāvapūrṇābhiḥ vāgbhiḥ varṇitāḥ. kathā rucirā.

- rāmasvāmī vyāsaḥ, beṅgalūru (karṇā.)

bālikā satī api damayantī ekā eva pituḥ anveṣaṇāya sajjā. yataḥ tasyāḥ ṛte na ko'pi cintayati yat damayantyāḥ pitā śrīnivāsaḥ jīvati iti. sā buddhimatī dhīrā ca. pituḥ viṣaye tasyāḥ asīmā premabhāvanā asti. ‘amṛtaputrāḥ’ iti kathā guroḥ govindasiṃhasya deśabhaktiṃ, sthitaprajñatāṃ ca dyotayati.

- rāghavendragarde, puṇe (mahā.)

māghasañcikāyāḥ mukhapuṭe hariṇāḥ tṛṇāsvādanaṃ hitvā kiñcidapi dṛśyam anubhavantaḥ dṛśyante. citraṃ ramaṇīyam. sampādakīye trimunivyākaraṇasya śabdaniṣpattivivaraṇaṃ dattam asti yat tat kālātītam. śāstrasya spaṣṭatā nūtanacintanāya bhavatīti vicāraḥ protsāhakaraḥ. ṛṣirājapopaṭasya śodhaprabandhasya vṛttāntaḥ nūtanāṃśajñāpakaḥ. bālamodinīkathāḥ pramodāvahāḥ. smāraṃ smāram uttamam. ‘gaṅgaughe ghorasarpāḥ’ iti lekhane viṣayāḥ anyānyadṛṣṭyā vimṛśya prastutāḥ. ‘māyādṛṣṭiḥ’ iti kathā bhṛśam arocata. kīrtiśeṣasya siddheśvarasvāminaḥ jīvanavicārān adhikṛtya likhitaḥ lekhaḥ sañcikāyāḥ saṅgrāhakatvam vardhayati .

- koṭa.śrīkṛṣṇāhitānalaḥ, kārtaṭṭu (karṇā.)

puṣyasañcikā āntaṃ paṭhitā. ‘na jātu rājamārge..’ iti kathāyāṃ sajjano'pi kadācit durjanaḥ pratibhāsate iti jñātam. ‘lekhanakalāyām ...’ iti lekhataḥ jñāyate yat kecit bālāḥ ā bālyāt savyasācinaḥ bhavanti, teṣāṃ vāmabhāgaḥ kāryeṣu adhikatayā agresaraḥ bhavati, tatra mastiṣkasya dakṣiṇabhāgīyā sakriyatā eva kāraṇam iti. bālamodinītrayamapi bodhapradam. cāṭucaṇake adyayanacintanaśailī samyak pratipāditā asti.

- muniḥ cāndreyaḥ, ḍīsā (guja.)

janavarīsañcikāṃ paṭhitvā ahaṃ ‘tirukkuruḻ’granthasya - ‘puraṣaḥ kṛtasaṅkalpaḥ udyoge yadi vartate tarhi saḥ īpsitaṃ phalaṃ sarvam asaṃśayaṃ hi labhate’ (saṃkhyā 777) ityetat bodhanam asmaram. ‘na jātu rājamārge..’ iti kathā yānamiva vegena gacchati. kathāyāḥ antyam udvegaṃ janayati. abhinandanāni lekhakāya.

- rāmasvāmī vi.vi, cennai (ta.nā.)
