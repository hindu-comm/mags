+++
title = "17 एषा क्रूरता एव !! पि.के.शङ्करन"

+++
**एषा क्रूरता एव !!**

पि.के.शङ्करनारायणः, Email - dr.pksnarayanan@gmail.com

![](magazine_images/img-1677595907E.JPG)अहो, लघुमधुकर्क्कटीवृक्षस्य विषये मातुः एतावती दुष्टता किम् ? किमर्थम् एतं वृक्षं कर्तितवती सा ? केन कारणेन तया एवं कृतम् ? अस्मभ्यं श्वासं यच्छति एषः वृक्षः इति किं सा न जानाति ? एकं वर्षम् अपि न अतीतम् एतस्य वृक्षस्य !! अहो कष्टम् !! मातामही अपि कर्तनस्य विरोधं न कृतवती किमर्थम् ? शान्तं पापम् !! कदापि एवं न करणीयम् । न कदापि । अहं गुरुपवनपुरेशं निश्चयेन वदामि यत् मातुः कृते उचितं दण्डनं ददातु इति ।...’

केरलस्य अनन्तपुरीनगरस्य चिन्मयविद्यालयस्य उदय(यु.के.जि.)कक्ष्यीयस्य छात्रस्य दीक्षिताभिधस्य विलपनम् आसीत् एतत् । सायं विद्यालयात् आगमनसमये स्वस्य गृहस्य अङ्गणे पतितस्य मधुकर्कटीवृक्षस्य समीपे उपविश्य रुदन् सः विलपितवान् एवम् । सः संस्कृतभाषायां रुदितवान् । तस्य भाषणं, मातुः भर्त्सनं चेति सर्वम् आसीत् संस्कृतेन ।

अपारवृक्षप्रेम अस्य बालकस्य । अपरस्य वृक्षस्य वपनं करिष्यामः इति माता तं सान्त्वयन्ती अवदत् । तथापि सः न सन्तुष्टः । अन्ते श्रान्तः दीक्षितः गुरुवायूरुपुरेशस्य पुरतः सर्वं समर्पितवान् । संस्कृतभारत्याः कार्यकर्त्रोः डा. उष्णिकृष्णस्य, डा. विजयकुमार्याः च पुत्रः भवति एषः । अत्र अयम् अभिमानस्य विषयः यत् एषः बालः सर्वं स्वाभाविकतया संस्कृतेन अवदत् इति ।

दीक्षितस्य माता अपि वृक्षप्रेमवती एव । स्वस्य महाविद्यालये निरन्तरं वृक्षाणां पालने श्रद्धां ददाति सा । फलावचयानन्तरं मधुकर्कटीवृक्षः फलं न ददाति इति मत्वा सा यत् कृतवती तत् बालस्य मनसि महत् दुःखं जनयेत् इति न चिन्तितवती आसीत् सा । बालस्य दृष्ट्या तु सर्वे वृक्षाः पोष्याः एव । फलदायी वृक्षः एव पोष्यः, अन्यः न इति तर्कं न जानाति सः । वृक्षकर्तनं क्रूरतायै भवति इति भावना तस्य । तदीया सा भावना व्यावहारिकी न स्यात्, तथापि अयुक्ता तु न । एवं ननु ?



**eṣā krūratā eva !!**

- pi.ke.śaṅkaranārāyaṇaḥ, Email - dr.pksnarayanan@gmail.com

aho, laghumadhukarkkaṭīvṛkṣasya viṣaye mātuḥ etāvatī duṣṭatā kim ? kimartham etaṃ vṛkṣaṃ kartitavatī sā ? kena kāraṇena tayā evaṃ kṛtam ? asmabhyaṃ śvāsaṃ yacchati eṣaḥ vṛkṣaḥ iti kiṃ sā na jānāti ? ekaṃ varṣam api na atītam etasya vṛkṣasya !! aho kaṣṭam !! mātāmahī api kartanasya virodhaṃ na kṛtavatī kimartham ? śāntaṃ pāpam !! kadāpi evaṃ na karaṇīyam. na kadāpi. ahaṃ gurupavanapureśaṃ niścayena vadāmi yat mātuḥ kṛte ucitaṃ daṇḍanaṃ dadātu iti....’

keralasya anantapurīnagarasya cinmayavidyālayasya udaya(yu.ke.ji.)kakṣyīyasya chātrasya dīkṣitābhidhasya vilapanam āsīt etat. sāyaṃ vidyālayāt āgamanasamaye svasya gṛhasya aṅgaṇe patitasya madhukarkaṭīvṛkṣasya samīpe upaviśya rudan saḥ vilapitavān evam. saḥ saṃskṛtabhāṣāyāṃ ruditavān. tasya bhāṣaṇaṃ, mātuḥ bhartsanaṃ ceti sarvam āsīt saṃskṛtena.

apāravṛkṣaprema asya bālakasya. aparasya vṛkṣasya vapanaṃ kariṣyāmaḥ iti mātā taṃ sāntvayantī avadat. tathāpi saḥ na santuṣṭaḥ. ante śrāntaḥ dīkṣitaḥ guruvāyūrupureśasya purataḥ sarvaṃ samarpitavān. saṃskṛtabhāratyāḥ kāryakartroḥ ḍā. uṣṇikṛṣṇasya, ḍā. vijayakumāryāḥ ca putraḥ bhavati eṣaḥ. atra ayam abhimānasya viṣayaḥ yat eṣaḥ bālaḥ sarvaṃ svābhāvikatayā saṃskṛtena avadat iti.

dīkṣitasya mātā api vṛkṣapremavatī eva. svasya mahāvidyālaye nirantaraṃ vṛkṣāṇāṃ pālane śraddhāṃ dadāti sā. phalāvacayānantaraṃ madhukarkaṭīvṛkṣaḥ phalaṃ na dadāti iti matvā sā yat kṛtavatī tat bālasya manasi mahat duḥkhaṃ janayet iti na cintitavatī āsīt sā. bālasya dṛṣṭyā tu sarve vṛkṣāḥ poṣyāḥ eva. phaladāyī vṛkṣaḥ eva poṣyaḥ, anyaḥ na iti tarkaṃ na jānāti saḥ. vṛkṣakartanaṃ krūratāyai bhavati iti bhāvanā tasya. tadīyā sā bhāvanā vyāvahārikī na syāt, tathāpi ayuktā tu na. evaṃ nanu ?
