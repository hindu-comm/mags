+++
title = "13 अभिमानधनः कविः -(सं) चन्दनकुमा"

+++
**अभिमानधनः कविः**

-(सं) चन्दनकुमारः

राजा मानसिंहः कदाचित् वेषान्तरं धृत्वा कवेः कुम्भनदासस्य गृहम् अगच्छत् । तदवसरे कविः क्वापि प्रस्थातुम् उद्यतः सन् पुत्रीम् अवदत् - ‘‘वत्से ! तिलकं धर्तव्यम् । अतः दर्पणम् आनय’’ इति । ![](magazine_images/img-1677594096Bal2.jpg)पुत्री दर्पणम् आनेतुम् उद्यता । तावता अनवधानात् दर्पणः हस्तात् च्युतः सन् अधः अपतत् भग्नः च । एतत् दृष्ट्वा कविः अवदत् - ‘‘वत्से ! अलं विषादेन । एकेन विशालमुखेन पात्रेण जलम् आनय । जले मुखं दृष्ट्वा अहं तिलकं धरिष्यामि’’ इति । पुत्री तदानुगुण्येन जलम् आनीतवती । कविः जले स्वमुखं दृष्ट्वा तिलकं धृत्वा प्रकोष्ठात् बहिः आगतवान् ।

वेषान्तरं धृतवान् राजा एतत्सर्वम् अपश्यत् । कविना सह किञ्चित् सम्भाष्य सः ततः निर्गतः ।

अनन्तरदिने राजा सुवर्णपट्टिकाभिः परिवृतं दर्पणम् आनीय कवये दत्त्वा - ‘‘कविवर्य ! मदीयम् एकं लघु उपायनम् एतत्’’ इति अवदत् ।

तदा कविना अवगतम् - ‘ह्यः राजा एव वेषान्तरं धृत्वा आगतः आसीत्’ इति । सः राजानम् अवदत् - ‘‘महाराज ! ह्यः भवान् वेषान्तरं धृत्वा आगतः आसीत् ननु ? भवान् मम गृहम् अगच्छति यत् तत् तु महते सन्तोषाय । किन्तु...’’

‘‘किन्तु इति किमर्थम् उच्यते ?’’

‘‘मम गृहं प्रति आगमनसमये रिक्तहस्ततया आगन्तव्यम् इति मम अपेक्षा । अहं सरस्वतीकृपाम् अपेक्षे, न तु लक्ष्मीकृपाम् । एतादृशानि उपायनानि मम चित्तशान्तिं नाशयन्ति ।...’’ इति विनयेन अवदत् कविः ।

‘अनेन धनाभावमयं जीवनम् अपरिहार्यतया न याप्यते । तादृशात् जीवनात् एव सन्तुष्टिः अस्य । लोभमोहादयः अस्य न भवन्ति कदाचिदपि’ इति चिन्तयन् राजा सेवकं सूचितवान् - ‘‘उपायनं प्रतिनीयताम्’’ इति ।

‘कुम्भनदासः मम राज्ये वसति यत्, तत् तु मम महते गौरवाय’ इति सर्वदा वदति स्म सः ।



**abhimānadhanaḥ kaviḥ**

- (saṃ) candanakumāraḥ

rājā mānasiṃhaḥ kadācit veṣāntaraṃ dhṛtvā kaveḥ kumbhanadāsasya gṛham agacchat. tadavasare kaviḥ kvāpi prasthātum udyataḥ san putrīm avadat - ‘‘vatse ! tilakaṃ dhartavyam. ataḥ darpaṇam ānaya’’ iti. putrī darpaṇam ānetum udyatā. tāvatā anavadhānāt darpaṇaḥ hastāt cyutaḥ san adhaḥ apatat bhagnaḥ ca. etat dṛṣṭvā kaviḥ avadat - ‘‘vatse ! alaṃ viṣādena. ekena viśālamukhena pātreṇa jalam ānaya. jale mukhaṃ dṛṣṭvā ahaṃ tilakaṃ dhariṣyāmi’’ iti. putrī tadānuguṇyena jalam ānītavatī. kaviḥ jale svamukhaṃ dṛṣṭvā tilakaṃ dhṛtvā prakoṣṭhāt bahiḥ āgatavān.

veṣāntaraṃ dhṛtavān rājā etatsarvam apaśyat. kavinā saha kiñcit sambhāṣya saḥ tataḥ nirgataḥ.

anantaradine rājā suvarṇapaṭṭikābhiḥ parivṛtaṃ darpaṇam ānīya kavaye dattvā - ‘‘kavivarya ! madīyam ekaṃ laghu upāyanam etat’’ iti avadat.

tadā kavinā avagatam - ‘hyaḥ rājā eva veṣāntaraṃ dhṛtvā āgataḥ āsīt’ iti. saḥ rājānam avadat - ‘‘mahārāja ! hyaḥ bhavān veṣāntaraṃ dhṛtvā āgataḥ āsīt nanu ? bhavān mama gṛham agacchati yat tat tu mahate
santoṣāya. kintu...’’

‘‘kintu iti kimartham ucyate ?’’

‘‘mama gṛhaṃ prati āgamanasamaye riktahastatayā āgantavyam iti mama apekṣā. ahaṃ sarasvatīkṛpām apekṣe, na tu lakṣmīkṛpām. etādṛśāni upāyanāni mama cittaśāntiṃ nāśayanti....’’ iti vinayena avadat kaviḥ.

‘anena dhanābhāvamayaṃ jīvanam aparihāryatayā na yāpyate. tādṛśāt jīvanāt eva santuṣṭiḥ asya. lobhamohādayaḥ asya na bhavanti kadācidapi’ iti cintayan rājā sevakaṃ sūcitavān - ‘‘upāyanaṃ pratinīyatām’’ iti.

‘kumbhanadāsaḥ mama rājye vasati yat, tat tu mama mahate gauravāya’ iti sarvadā vadati sma saḥ.
