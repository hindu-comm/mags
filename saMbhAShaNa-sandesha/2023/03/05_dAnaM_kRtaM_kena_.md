+++
title = "05 दानं कृतं केन ? - वसन्ताश्यामल"

+++
**दानं कृतं केन ?**

- वसन्ताश्यामलम्, नागपुरम्, Email - [vasanthasyamalam@gmail.com](mailtoःvasanthasyamalam@gmail.com)

\[पतिः प्रतिमासं कस्यैचित् धनं प्रेषयति इति ज्ञात्वा राधा नितरां प्रक्षुब्धा । किन्तु वस्तुस्थितिज्ञानात् सा स्वस्य अभद्रताम् अवगतवती । दानं पत्या कृतम् उत तया महिलया इति प्रश्नः तस्याम् उत्पन्नः ।\]

‘अहो ! अधुना अपि सः धनं प्रेषितवान् किम् ? प्रेषयतु नाम सः । परन्तु कस्य कृते सः धनं प्रेषयति इति ज्ञातुं न शक्नोमि’ इति सविषादं चिन्तितवती राधा ।

मासद्वयात् पूर्वमेव तस्याः विवाहः रघुणा सह अभवत् । तदवसरे तस्याः माता उक्तवती आसीत् - ‘‘पतिगृहं गत्वा सम्यक् व्यवहरणीयम् । तत्र तव उत्तरदायित्वम् अधिकम् । तत्र तव पत्युः भ्रातृद्वयम्, एका अनुजा च । ते अल्पवयस्काः । तैः सह प्रेम्णा व्यवहरणीयम् । वराकाः मातापितृविहीनाः ते । तेभ्यः त्वमेव माता । मा विस्मर ।’’

सा इतोऽपि उक्तवती - ‘‘पतिः प्रेम्णा द्रष्टव्यः । पतिसेवा एव परमात्मसेवा । सः वेतनात् यावत् धनं दद्यात् तावता एव धनेन कुटुम्बं निर्वहणीयं त्वया । पतिः किं करोति, कुत्र गच्छति, कथं धनसम्पादनं करोति इत्यादिकं ज्ञातव्यम् । धनं न्यायमार्गेण अर्ज्यते उत न इति अवलोकनीयम् । सः कुमार्गं गच्छेत् चेत् परामर्शः दातव्यः । सन्मार्गेण सम्पादितं धनमेव श्रेयसे’’ इति ।

![](magazine_images/img-1677585095Katha.jpg)तया एतदपि स्मारितं - ‘‘तव परामर्शस्य श्रवणात् पत्युः मनसि क्लेशः न भवेत् । अनावश्यकतया तस्य वैयक्तिकजीवनविषये चञ्चूप्रवेशः न करणीयः’’ इति । राधा चिन्तितवती - ‘अहम् अनावश्यकतया धनप्रेषणविषये चञ्चूप्रवेशं कुर्वती अस्मि किम् ? स्यात् । अधुना सः धनं कुत्र प्रेषयति, किमर्थं प्रेषयति, केन हेतुना प्रेषयति इत्यादिकं ज्ञातुं प्रयत्नं न करिष्यामि’ इति ।

अग्रिमे मासे अपि सः धनं यदा प्रेषितवान् तदा सा पुनः अचिन्तयत् - ‘धनं प्रेषयतु नाम सः । धनं तेन एव सम्पादितम् । परन्तु किमर्थं गोपनम् ? अतः एव मम मनसि क्लेशः उद्भवति !’ इति ।

राधायाः ननान्दा लघुबालिका अस्ति । अधुना चतुर्थकक्ष्यायां पठति सा । द्वितीयकक्ष्यायां पठन्ती एव सा मातृप्रीत्या वञ्चिता जाता । अधुना नववर्षीया वराकी बालिका सा !

एषः परिवारः भक्तियुक्तः परिवारः । प्रतिदिनं प्रातःकाले उत्थाय स्नानादिकं कृत्वा सर्वे मिलित्वा महामन्त्रं जपन्ति । तदनन्तरं सङ्कीर्तनं कुर्वन्ति । तत्पश्चादेव अल्पाहारसेवनं, विद्यालयगमनम् इत्यादिकम् । राधायाः मातुः गृहे अपि एवमेव आसीत् जीवनक्रमः । एतेन कारणेन एव तस्याः पिता एतं वरं चितवान् ।

राधायाः पतिः रघुः अपि शुद्धभक्तिमान् । सः कस्यचित् धनिकस्य गृहे यानचालकरूपेण कार्यरतः । तस्मात् राधा अत्यन्तं प्रसन्ना अस्ति अधुना । यद्यपि रघोः वेतनम् अल्पम्, उपजीविका कष्टाय, तथापि येन केन प्रकारेण मितव्ययं कृत्वा कुटुम्बं चालयति सा । यतः तस्याः पितृपरिवारः अपि धनिकपरिवारः न । तस्याः अपि भ्रातृद्वयम् एका अनुजा च । तेषां पालनपोषणं माता सम्यक् अकरोत् । राधा अपि तमेव मार्गम् अनुसरति ।

सर्वं सम्यग् एव अस्ति । तथापि पतिविषये राधायाः चिन्ता तु काचित् अस्ति । ‘किमपि रहस्यमस्ति किं तस्य मनसि ?’ इति प्रश्नः तां सर्वदा बाधते । सा न जानाति - किं करणीयम् इति ।

सा तम् एतस्मिन् विषये किमपि न पृष्टवती । सा स्मरति - विवाहसमये अपि तस्य मुखे प्रसन्नता न आसीत् इति । तदा सा चिन्तितवती आसीत् - ‘सर्वे युवानः एवमेव स्युः । यतः विवाहानन्तरं तेषाम् उत्तरदायित्वम् अधिकं खलु भवति ? अतः एव रघुः अपि उत्तरदायित्वभयात् चिन्ताग्रस्तः स्यात् ।...’ इति ।

अतः कदाचित् तया - ‘‘भोः! अलं चिन्तया । अहं सम्यक् भवतः भ्रात्रोः, अनुजायाः च संरक्षणं करिष्यामि । ते मम एव सन्तानाः । किमर्थं भवता सदा शोकमुखेन भूयते ? प्रसन्नता भवतु मुखे । श्रीकृष्णं प्रति या भक्तिः अस्ति सा अस्मान् रक्षिष्यति’’ इति उक्त्वा पतिं भोजनार्थम् आहूतवती । रामः लक्ष्मणः ललिता चापि भोजनार्थम् आहूताः । सर्वे मिलित्वा भोजनं कृतवन्तः । रघुः अपि सन्तोषेण खादितवान् ।

एवं दिनानि, मासाः, अब्दाः च व्यतीताः । तथापि तस्याः पत्युः मुखे स्थितः शोकः न गतः । अधुना अपि सः प्रत्येकस्मिन् मासे कस्मैचित् धनं प्रेषयन् भवति ।

अधुना सा चिन्तितवती - ‘येन केनचित् प्रकारेण रहस्यं ज्ञातव्यं मया’ इति । इतस्ततः अन्वेषणात् तया ज्ञातं - धनं कस्यैचित् प्रेष्यते तेन इति । सः यस्यै धनं प्रेषयति तस्याः सङ्केतं प्राप्तवती अपि सा महता प्रयासेन ।

एकस्मिन् दिने यदा रामः, लक्ष्मणः, ललिता च पाठशालां गतवन्तः तदा सा प्राप्तसङ्केतस्थलं गतवती । गमनसमये तस्याः मनसि चिन्तनम् अचलत् - ‘विवाहसमये अपि रघोः मुखे काचित् उदासीनता आसीत् । तस्य कारणम् एषा महिला एव स्यात् । तां परिणेतुम् अशक्नुवन् अपि रहसि अयं तस्याः गृहं गच्छन् स्यात् । तस्यै एव धनं प्रेषयन् स्यात् अपि ।...’

तथापि तस्याः अन्तरङ्गं तु वदति स्म - ‘एवं न स्यात् । यतः रघुः तु भक्तिमान् । एवं निन्द्यम् आचरणं न कुर्यात् सः ।...’

एवं विविधानि चिन्तनानि आत्मनि वहन्ती सा महिलायाः गृहं प्राप्तवती । शोकः, दुःखं, संशयः, चिन्ता, जिज्ञासा, भ्रमः इत्यादिभिः पूर्णम् आसीत् तस्याः मनः ।

द्वारताडनं कर्तुं प्रयासः कृतः तया । हन्त ! द्वारं पिहितम् !! तालेन बद्धम् आसीत् तत् । किं करणीयम् इति तया न ज्ञातं क्षणं यावत् । ततः सा पार्श्वगृहं गत्वा पृष्टवती - ‘‘भगिनि ! एते गृहस्वामिनः कुत्र गतवन्तः ? द्वारं तालेन कीलितं दृश्यते ननु ?’’ इति ।

तदा सा प्रतिवेशिनी उक्तवती - ‘‘हरे कृष्ण ! सा आर्या तु गृहपरिवर्तनं कृतवती । अपत्यैः सह नागपुरं गतवती सा’’ इति ।

राधा निराशा किङ्कर्तव्यताविमूढा च अभवत् । अनन्यगतिकतया सा गृहं प्रत्यगच्छत् ।

प्रतिवेशिन्याः कथनस्य श्रवणात् राधायाः मनः किञ्चित् आश्वस्तं तु जातम् । तया अवगतं - ‘या नगरान्तरं गतवती सा कृष्णप्रिया एव । सा व्यभिचारिणी तु न’ इति ।

एवं स्थिते अपि तस्याः मनसि स्थितः संशयकीटः तु न अपगतः । अतः एकदा सा निश्चयं कृतवती - ‘बहवः संवत्सराः व्यतीताः । धनप्रेषणस्य रहस्यं किम् इति मया प्रष्टव्यम् एव’ इति । तदर्थं सुयोग्यं समयं प्रतीक्षमाणा अतिष्ठत् सा ।

अथ एकस्मिन् दिने गृहे रघुः एकः एव आसीत् । रामः, लक्ष्मणः, ललिता च बहिः गतवन्तः
आसन् । अतः राधा पतिं रहस्यं प्रष्टुं सज्जा सती नम्रतया एव पृष्टवती - ‘‘भवता यस्यै प्रतिमासं धनं प्रेष्यते सा का ?’’ इति ।

एतस्य श्रवणात् रघोः मुखे शोकरेखा अदृश्यत ।

तावता द्वारताडनशब्दः श्रुतः । ‘कः अधुना द्वारताडनं करोति ?’ इति चिन्तयन्त्या राधया द्वारम् उद्घाटितम् ।

द्वारस्य पुरतः आसीत् काचित् महिला । सा राधां पृष्टवती - ‘‘रघुवर्यस्य गृहम् एतत् एव ननु ?’’

‘‘आम् । भवती का ?’’ - राधया पृष्टम् ।

यं प्रश्नं सा पतिं पृष्टवती, यं श्रुत्वा रघोः मुखं म्लानम् अभवत्, तस्य उत्तरं तया प्राप्तम् आसीत् ।

‘एषा एव मम पत्युः उपपत्नी स्यात्’ इति चिन्तयन्ती सा - ‘अन्तः आगम्यताम्’ इत्यपि न उक्तवती । तस्याः निमन्त्रणम् अनपेक्षमाणा सा तरुणी त्वरया अन्तः आगत्य रघोः समीपं गत्वा रुदती तं नमस्कृतवती ।

‘एषा अधुना मम पत्युः मनसि पश्चात्तापम् आनेतुं प्रयासं करोति । हरे कृष्ण ! अधुना मया कथम् आचरणीयम् इति न जाने’ इति चिन्तयन्ती राधा निश्चलतया अतिष्ठत् ।

तावता रघुः उक्तवान् - ‘‘राधे ! जलम् आनय । अस्यै यच्छ ।...’’

राधा अनिच्छया एव पाकशालां गत्वा जलम् आनीय तस्यै अयच्छत् । यतः आगतायाम् अतिथिभावः खलु दर्शनीयः तया ? अतिथिसत्कारः भक्तपरिवारस्य लक्षणम् ।

सा महिला जलं पीत्वा किञ्चिद् आश्वासनं प्राप्तवती ।

ततः सा यत् उक्तवती तत् श्रुत्वा राधा आश्चर्यान्विता भूत्वा मूकभावम् अभजत् । तस्याः मस्तिष्कं निष्क्रियतां गतम् आसीत् । प्रायः सा प्रज्ञाशून्या इव एव जाता ।

सा महिला कथनम् आरभत - ‘‘कतिपयवर्षेभ्यः पूर्वं घटिता घटना एषा । मम परिवारः आस्तिकपरिवारः । गृहे प्रतिदिनं पूजा, सङ्कीर्तनं, भजनक्रिया, श्रीकृष्णनामजपः इत्यादयः नियततया प्रचलन्ति स्म । मम पतिः सदा - ‘हरे कृष्ण हरे कृष्ण कृष्ण कृष्ण हरे हरे । हरे राम हरे राम राम राम हरे हरे’ इति रामजपं कुर्वन् एव सम्पूर्णदिनं यापयति स्म । गीतापठनं, भगवत्कथापठनं चापि सदा प्रचलति स्म गृहे । एकस्मिन् दिने मम पतिः जपं कुर्वन् मन्दिरं गच्छन् आसीत् । तदवसरे एकं कृष्णवर्णीयं यानं तस्य सम्मुखे आगच्छत् । यत् यत् कृष्णवर्णं वस्तु सम्मुखम् आगच्छेत् तत् सर्वं सः श्रीकृष्णरूपेण भावयति । तदग्रे यत् घटितं तस्य कथनं क्लेशाय एव । तथापि मया वक्तव्यम् एव किल ? मम पतिः यानघट्टनकारणतः तत्र एव पतितवान् । तस्मिन् एव क्षणे तस्य प्राणवियोगः जातः । कृष्णवर्णीयं कार्-यानं दृष्ट्वा सः - ‘श्रीकृष्णः एव मम सम्मुखम् आगतः’ इति चिन्तयित्वा कार्-यानस्य सम्मुखं गतवान् स्यात् इति ऊहे अहम् । ‘यो मां पश्यति सर्वत्र .... सः च मे न प्रणश्यति’ इत्यस्य गीताश्लोकस्य (6-30) अनुसारं सः श्रीकृष्णं पश्यन् एव प्राणत्यागं कृतवान् स्यात् । अग्रे प्रवृत्तं किमिति विस्तारयेयम् ? सर्वैः जनैः यानचालकः आरक्षकस्थानके निक्षिप्तः । तं विरुध्य न्यायालये अभियोगपत्रं दातव्यम् इति जनाः माम् उक्तवन्तः । किन्तु अहम् अचिन्तयम् - ‘अहं तु अधुना विधवा । मम अपत्यानि अपि सन्ति । तेषां पालनपोषणं मम उत्तरदायित्वम् । अधुना मया विवेकेन कार्यं करणीयम् । अविचिन्त्य क्रियमाणः निर्णयः दुःखनिमन्त्रणाय भवेत् ।...’

ततः मया यानचालकविषये विवरणं सङ्गृहीतम् । सा दुर्घटना कथम् अभवत्, कस्य दोषः इत्यादीनि विवरणानि मया अधिगतानि । पत्युः दशमदिनस्य अन्तिमसंस्कारपर्यन्तम् अहं सदा चिन्तामग्ना एव आसम् । ततः निर्णयः कृतः मया - ‘यानचालकः प्रायः पञ्चविंशतिवर्षीयः स्यात् । तस्य, मम पत्युः च मध्ये कापि वैरभावना न आसीत् । परस्परं परिचयः अपि न आसीत् तयोः । अनवधानतया घटिता घटना इयम् । अतः सः दण्डार्हः न । वराकः सः अविवाहितः । तस्य पिता बहोः कालात् पूर्वं दिवङ्गतः । माता अपि वर्षद्वयात् पूर्वं श्रीकृष्णचरणं गता । सः आजीविकां कष्टेन निर्वहति । सः एकस्य धनिकस्य गृहे यानचालकरूपेण कार्यरतः । तस्य अनुजद्वयम्, एका लघुः अनुजा च । सर्वे पाठशालायां पठन्ति । एतस्यां स्थितौ सः कारागृहं यदि गच्छेत् तर्हि कथं तस्य कुटुम्बजीवनं प्रचलेत् ? अतः यानचालकं विरुध्य मया आरोपपत्रं न दातव्यम् ।...’

अन्तिमसंस्कारकार्याणि सर्वाणि समाप्तानि । ततः परम् एकः मासः अपि व्यतीतः । एकस्मिन् दिने मम नाम्नि धनम् आगच्छत् । पत्रमपि प्राप्तम् । पत्रे लिखितम् आसीत् -

‘‘आर्ये ! नमस्कारः । अहं कः इति भवती न अभिजानाति । किं मम नाम्नः वासस्थलस्य वा ज्ञानेन ? अहम् अधिकं लेखितुं न ईहे । समासेन लिखामि । भवती मम कृते श्रीकृष्णः इव । राधादेवी इव ।... भवती मम एकं साहाय्यं करोतु कृपया । दण्डवत् प्रणम्य अहं याचे यत् मया प्रेषितं धनं मा निराकरोतु भवती इति । एतत् एकम् एव इच्छामि अहम् । वारं वारं प्रार्थये यत् कृपया धनं स्वीकरोतु इति । मम विषये भवती अधिकान्वेषणं मा करोतु । भवत्याः पुत्री या लघुबालिका अस्ति तस्याः अध्ययनव्ययं, विवाहस्य उत्तरदायित्वं च अहं निर्वक्ष्यामि । श्रीकृष्णः मम समीपे, मम हृदये च अस्ति । मम गृहे सदा वसति सः । अतः परिवारचालनविषये मम अल्पा अपि चिन्ता नास्ति । पुनः पुनः प्रार्थये - भवती मम अल्पं साहाय्यम् अङ्गीकरोतु इति । पुनः पुनः हृदयेन, मनसा, कायेन, वाचा च नमस्करोमि ।

भवत्याः कृपापात्रं यानचालकः ।...’’

एतावत् उक्त्वा सा महिला राधायै तत् जीर्णपत्रम् अयच्छत् ।

तदा राधा इहलोकप्रज्ञां प्राप्तवती । रघुविषये तस्याः मनसि यः दुरभिप्रायः आसीत् सः अपगतः । ‘अहम् एव अभद्रा महिला’ इति चिन्तयन्ती सा महान्तं पश्चातापं प्राप्तवती । ‘दातव्यमिति यद् दानं दीयतेऽनुपकारिणे । देशे काले च पात्रे च तद् दानं सात्त्विकं स्मृतम्’ इत्येषः भगवद्गीताश्लोकः तस्याः स्मृतिपटलम् आगतः ।

‘अस्मिन् प्रकरणे रघुणा दानं कृतम् उत एषा आगन्तुकमहिला एव दानम् अकरोत् ? कलियुगे एवमपि भवितुम् अर्हति किम् ?’ इति चिन्तयन्ती राधा तस्याः महिलायाः मुखम् एव निर्निमेषं पश्यन्ती अतिष्ठत् ।



**dānaṃ kṛtaṃ kena ?**

**- vasantāśyāmalam, nāgapuram, Email - vasanthasyamalam@gmail.com**

\[patiḥ pratimāsaṃ kasyaicit dhanaṃ preṣayati iti jñātvā rādhā nitarāṃ prakṣubdhā. kintu vastusthitijñānāt sā svasya abhadratām avagatavatī. dānaṃ patyā kṛtam uta tayā mahilayā iti praśnaḥ tasyām utpannaḥ.\]

‘aho ! adhunā api saḥ dhanaṃ preṣitavān kim ? preṣayatu nāma saḥ. parantu kasya kṛte saḥ dhanaṃ preṣayati iti jñātuṃ na śaknomi’ iti saviṣādaṃ cintitavatī rādhā.

māsadvayāt pūrvameva tasyāḥ vivāhaḥ raghuṇā saha abhavat. tadavasare tasyāḥ mātā uktavatī āsīt - ‘‘patigṛhaṃ gatvā samyak vyavaharaṇīyam. tatra tava uttaradāyitvam adhikam. tatra tava patyuḥ bhrātṛdvayam, ekā anujā ca. te alpavayaskāḥ. taiḥ saha premṇā vyavaharaṇīyam. varākāḥ mātāpitṛvihīnāḥ te. tebhyaḥ tvameva mātā. mā vismara.’’

sā ito'pi uktavatī - ‘‘patiḥ premṇā draṣṭavyaḥ. patisevā eva paramātmasevā. saḥ vetanāt yāvat dhanaṃ dadyāt tāvatā eva dhanena kuṭumbaṃ nirvahaṇīyaṃ tvayā. patiḥ kiṃ karoti, kutra gacchati, kathaṃ dhanasampādanaṃ karoti ityādikaṃ jñātavyam. dhanaṃ nyāyamārgeṇa arjyate uta na iti avalokanīyam. saḥ kumārgaṃ gacchet cet parāmarśaḥ dātavyaḥ. sanmārgeṇa sampāditaṃ dhanameva śreyase’’ iti.

tayā etadapi smāritaṃ - ‘‘tava parāmarśasya śravaṇāt patyuḥ manasi kleśaḥ na bhavet. anāvaśyakatayā tasya vaiyaktikajīvanaviṣaye cañcūpraveśaḥ na karaṇīyaḥ’’ iti. rādhā cintitavatī - ‘aham anāvaśyakatayā dhanapreṣaṇaviṣaye cañcūpraveśaṃ kurvatī asmi kim ? syāt. adhunā saḥ dhanaṃ kutra preṣayati, kimarthaṃ preṣayati, kena hetunā preṣayati ityādikaṃ jñātuṃ prayatnaṃ na kariṣyāmi’ iti.

agrime māse api saḥ dhanaṃ yadā preṣitavān tadā sā punaḥ acintayat - ‘dhanaṃ preṣayatu nāma saḥ. dhanaṃ tena eva sampāditam. parantu kimarthaṃ gopanam ? ataḥ eva mama manasi kleśaḥ udbhavati !’ iti.

rādhāyāḥ nanāndā laghubālikā asti. adhunā caturthakakṣyāyāṃ paṭhati sā. dvitīyakakṣyāyāṃ paṭhantī eva sā mātṛprītyā vañcitā jātā. adhunā navavarṣīyā varākī bālikā sā !

eṣaḥ parivāraḥ bhaktiyuktaḥ parivāraḥ. pratidinaṃ prātaḥkāle utthāya snānādikaṃ kṛtvā sarve militvā mahāmantraṃ japanti. tadanantaraṃ saṅkīrtanaṃ kurvanti. tatpaścādeva alpāhārasevanaṃ, vidyālayagamanam ityādikam. rādhāyāḥ mātuḥ gṛhe api evameva āsīt jīvanakramaḥ. etena kāraṇena eva tasyāḥ pitā etaṃ varaṃ citavān.

rādhāyāḥ patiḥ raghuḥ api śuddhabhaktimān. saḥ kasyacit dhanikasya gṛhe yānacālakarūpeṇa kāryarataḥ. tasmāt rādhā atyantaṃ prasannā asti adhunā. yadyapi raghoḥ vetanam alpam, upajīvikā kaṣṭāya, tathāpi yena kena prakāreṇa mitavyayaṃ kṛtvā kuṭumbaṃ cālayati sā. yataḥ tasyāḥ pitṛparivāraḥ api dhanikaparivāraḥ na. tasyāḥ api bhrātṛdvayam ekā anujā ca. teṣāṃ pālanapoṣaṇaṃ mātā samyak akarot. rādhā api tameva mārgam anusarati.

sarvaṃ samyag eva asti. tathāpi pativiṣaye rādhāyāḥ cintā tu kācit asti. ‘kimapi rahasyamasti kiṃ tasya manasi ?’ iti praśnaḥ tāṃ sarvadā bādhate. sā na jānāti - kiṃ karaṇīyam iti.

sā tam etasmin viṣaye kimapi na pṛṣṭavatī. sā smarati - vivāhasamaye api tasya mukhe prasannatā na āsīt iti. tadā sā cintitavatī āsīt - ‘sarve yuvānaḥ evameva syuḥ. yataḥ vivāhānantaraṃ teṣām uttaradāyitvam adhikaṃ khalu bhavati ? ataḥ eva raghuḥ api uttaradāyitvabhayāt cintāgrastaḥ syāt....’ iti.

ataḥ kadācit tayā - ‘‘bhoḥ! alaṃ cintayā. ahaṃ samyak bhavataḥ bhrātroḥ, anujāyāḥ ca saṃrakṣaṇaṃ kariṣyāmi. te mama eva santānāḥ. kimarthaṃ bhavatā sadā śokamukhena bhūyate ? prasannatā bhavatu mukhe. śrīkṛṣṇaṃ prati yā bhaktiḥ asti sā asmān rakṣiṣyati’’ iti uktvā patiṃ bhojanārtham āhūtavatī. rāmaḥ lakṣmaṇaḥ lalitā cāpi bhojanārtham āhūtāḥ. sarve militvā bhojanaṃ kṛtavantaḥ. raghuḥ api santoṣeṇa khāditavān.

evaṃ dināni, māsāḥ, abdāḥ ca vyatītāḥ. tathāpi tasyāḥ patyuḥ mukhe sthitaḥ śokaḥ na gataḥ. adhunā api saḥ pratyekasmin māse kasmaicit dhanaṃ preṣayan bhavati.

adhunā sā cintitavatī - ‘yena kenacit prakāreṇa rahasyaṃ jñātavyaṃ mayā’ iti. itastataḥ anveṣaṇāt tayā jñātaṃ - dhanaṃ kasyaicit preṣyate tena iti. saḥ yasyai dhanaṃ preṣayati tasyāḥ saṅketaṃ prāptavatī api sā mahatā prayāsena.

ekasmin dine yadā rāmaḥ, lakṣmaṇaḥ, lalitā ca pāṭhaśālāṃ gatavantaḥ tadā sā prāptasaṅketasthalaṃ gatavatī. gamanasamaye tasyāḥ manasi cintanam acalat - ‘vivāhasamaye api raghoḥ mukhe kācit udāsīnatā āsīt. tasya kāraṇam eṣā mahilā eva syāt. tāṃ pariṇetum aśaknuvan api rahasi ayaṃ tasyāḥ gṛhaṃ gacchan syāt. tasyai eva dhanaṃ preṣayan syāt api....’

tathāpi tasyāḥ antaraṅgaṃ tu vadati sma - ‘evaṃ na syāt. yataḥ raghuḥ tu bhaktimān. evaṃ nindyam ācaraṇaṃ na kuryāt saḥ....’

evaṃ vividhāni cintanāni ātmani vahantī sā mahilāyāḥ gṛhaṃ prāptavatī. śokaḥ, duḥkhaṃ, saṃśayaḥ, cintā, jijñāsā, bhramaḥ ityādibhiḥ pūrṇam āsīt tasyāḥ manaḥ.

dvāratāḍanaṃ kartuṃ prayāsaḥ kṛtaḥ tayā. hanta ! dvāraṃ pihitam !! tālena baddham āsīt tat. kiṃ karaṇīyam iti tayā na jñātaṃ kṣaṇaṃ yāvat. tataḥ sā pārśvagṛhaṃ gatvā pṛṣṭavatī - ‘‘bhagini ! ete gṛhasvāminaḥ kutra gatavantaḥ ? dvāraṃ tālena kīlitaṃ dṛśyate nanu ?’’ iti.

tadā sā prativeśinī uktavatī - ‘‘hare kṛṣṇa ! sā āryā tu gṛhaparivartanaṃ kṛtavatī. apatyaiḥ saha nāgapuraṃ gatavatī sā’’ iti.

rādhā nirāśā kiṅkartavyatāvimūḍhā ca abhavat. ananyagatikatayā sā gṛhaṃ pratyagacchat.

prativeśinyāḥ kathanasya śravaṇāt rādhāyāḥ manaḥ kiñcit āśvastaṃ tu jātam. tayā avagataṃ - ‘yā nagarāntaraṃ gatavatī sā kṛṣṇapriyā eva. sā vyabhicāriṇī tu na’ iti.

evaṃ sthite api tasyāḥ manasi sthitaḥ saṃśayakīṭaḥ tu na apagataḥ. ataḥ ekadā sā niścayaṃ kṛtavatī - ‘bahavaḥ saṃvatsarāḥ vyatītāḥ. dhanapreṣaṇasya rahasyaṃ kim iti mayā praṣṭavyam eva’ iti. tadarthaṃ suyogyaṃ samayaṃ pratīkṣamāṇā atiṣṭhat sā.

atha ekasmin dine gṛhe raghuḥ ekaḥ eva āsīt. rāmaḥ, lakṣmaṇaḥ, lalitā ca bahiḥ gatavantaḥ āsan. ataḥ rādhā patiṃ rahasyaṃ praṣṭuṃ sajjā satī namratayā eva pṛṣṭavatī - ‘‘bhavatā yasyai pratimāsaṃ dhanaṃ preṣyate sā kā ?’’ iti.

etasya śravaṇāt raghoḥ mukhe śokarekhā adṛśyata.

tāvatā dvāratāḍanaśabdaḥ śrutaḥ. ‘kaḥ adhunā dvāratāḍanaṃ karoti ?’ iti cintayantyā rādhayā dvāram udghāṭitam.

dvārasya purataḥ āsīt kācit mahilā. sā rādhāṃ pṛṣṭavatī - ‘‘raghuvaryasya gṛham etat eva nanu ?’’

‘‘ām. bhavatī kā ?’’ - rādhayā pṛṣṭam.

yaṃ praśnaṃ sā patiṃ pṛṣṭavatī, yaṃ śrutvā raghoḥ mukhaṃ mlānam abhavat, tasya uttaraṃ tayā prāptam āsīt.

‘eṣā eva mama patyuḥ upapatnī syāt’ iti cintayantī sā - ‘antaḥ āgamyatām’ ityapi na uktavatī. tasyāḥ nimantraṇam anapekṣamāṇā sā taruṇī tvarayā antaḥ āgatya raghoḥ samīpaṃ gatvā rudatī taṃ namaskṛtavatī.

‘eṣā adhunā mama patyuḥ manasi paścāttāpam ānetuṃ prayāsaṃ karoti. hare kṛṣṇa ! adhunā mayā katham ācaraṇīyam iti na jāne’ iti cintayantī rādhā niścalatayā atiṣṭhat.

tāvatā raghuḥ uktavān - ‘‘rādhe ! jalam ānaya. asyai yaccha....’’

rādhā anicchayā eva pākaśālāṃ gatvā jalam ānīya tasyai ayacchat. yataḥ āgatāyām atithibhāvaḥ khalu darśanīyaḥ tayā ? atithisatkāraḥ bhaktaparivārasya lakṣaṇam.

sā mahilā jalaṃ pītvā kiñcid āśvāsanaṃ prāptavatī.

tataḥ sā yat uktavatī tat śrutvā rādhā āścaryānvitā bhūtvā mūkabhāvam abhajat. tasyāḥ mastiṣkaṃ niṣkriyatāṃ gatam āsīt. prāyaḥ sā prajñāśūnyā iva eva jātā.

sā mahilā kathanam ārabhata - ‘‘katipayavarṣebhyaḥ pūrvaṃ ghaṭitā ghaṭanā eṣā. mama parivāraḥ āstikaparivāraḥ. gṛhe pratidinaṃ pūjā, saṅkīrtanaṃ, bhajanakriyā, śrīkṛṣṇanāmajapaḥ ityādayaḥ niyatatayā pracalanti sma. mama patiḥ sadā - ‘hare kṛṣṇa hare kṛṣṇa kṛṣṇa kṛṣṇa hare hare. hare rāma hare rāma rāma rāma hare hare’ iti rāmajapaṃ kurvan eva sampūrṇadinaṃ yāpayati sma. gītāpaṭhanaṃ, bhagavatkathāpaṭhanaṃ cāpi sadā pracalati sma gṛhe. ekasmin dine mama patiḥ japaṃ kurvan mandiraṃ gacchan āsīt. tadavasare ekaṃ kṛṣṇavarṇīyaṃ yānaṃ tasya sammukhe āgacchat. yat yat kṛṣṇavarṇaṃ vastu sammukham āgacchet tat sarvaṃ saḥ śrīkṛṣṇarūpeṇa bhāvayati. tadagre yat ghaṭitaṃ tasya kathanaṃ kleśāya eva. tathāpi mayā vaktavyam eva kila ? mama patiḥ yānaghaṭṭanakāraṇataḥ tatra eva patitavān. tasmin eva kṣaṇe tasya prāṇaviyogaḥ jātaḥ. kṛṣṇavarṇīyaṃ kār-yānaṃ dṛṣṭvā saḥ - ‘śrīkṛṣṇaḥ eva mama sammukham āgataḥ’ iti cintayitvā kār-yānasya sammukhaṃ gatavān syāt iti ūhe aham. ‘yo māṃ paśyati sarvatra .... saḥ ca me na praṇaśyati’ ityasya gītāślokasya (6-30) anusāraṃ saḥ śrīkṛṣṇaṃ paśyan eva prāṇatyāgaṃ kṛtavān syāt. agre pravṛttaṃ kimiti vistārayeyam ? sarvaiḥ janaiḥ yānacālakaḥ ārakṣakasthānake nikṣiptaḥ. taṃ virudhya nyāyālaye abhiyogapatraṃ dātavyam iti janāḥ mām uktavantaḥ. kintu aham acintayam - ‘ahaṃ tu adhunā vidhavā. mama apatyāni api santi. teṣāṃ pālanapoṣaṇaṃ mama uttaradāyitvam. adhunā mayā vivekena kāryaṃ karaṇīyam. avicintya kriyamāṇaḥ nirṇayaḥ duḥkhanimantraṇāya bhavet....’

tataḥ mayā yānacālakaviṣaye vivaraṇaṃ saṅgṛhītam. sā durghaṭanā katham abhavat, kasya doṣaḥ ityādīni vivaraṇāni mayā adhigatāni. patyuḥ daśamadinasya antimasaṃskāraparyantam ahaṃ sadā cintāmagnā eva āsam. tataḥ nirṇayaḥ kṛtaḥ mayā - ‘yānacālakaḥ prāyaḥ pañcaviṃśativarṣīyaḥ syāt. tasya, mama patyuḥ ca madhye kāpi vairabhāvanā na āsīt.
parasparaṃ paricayaḥ api na āsīt tayoḥ. anavadhānatayā ghaṭitā ghaṭanā iyam. ataḥ saḥ daṇḍārhaḥ na. varākaḥ saḥ avivāhitaḥ. tasya pitā bahoḥ kālāt pūrvaṃ divaṅgataḥ. mātā api varṣadvayāt pūrvaṃ śrīkṛṣṇacaraṇaṃ gatā. saḥ ājīvikāṃ kaṣṭena nirvahati. saḥ ekasya dhanikasya gṛhe yānacālakarūpeṇa kāryarataḥ. tasya anujadvayam, ekā laghuḥ anujā ca. sarve pāṭhaśālāyāṃ paṭhanti. etasyāṃ sthitau saḥ kārāgṛhaṃ yadi gacchet tarhi kathaṃ tasya kuṭumbajīvanaṃ pracalet ? ataḥ yānacālakaṃ virudhya mayā āropapatraṃ na dātavyam....’

antimasaṃskārakāryāṇi sarvāṇi samāptāni. tataḥ param ekaḥ māsaḥ api vyatītaḥ. ekasmin dine mama nāmni dhanam āgacchat. patramapi prāptam. patre likhitam āsīt -

‘‘ārye ! namaskāraḥ. ahaṃ kaḥ iti bhavatī na abhijānāti. kiṃ mama nāmnaḥ vāsasthalasya vā jñānena ? aham adhikaṃ lekhituṃ na īhe. samāsena likhāmi. bhavatī mama kṛte śrīkṛṣṇaḥ iva. rādhādevī iva.... bhavatī mama ekaṃ sāhāyyaṃ karotu kṛpayā. daṇḍavat praṇamya ahaṃ yāce yat mayā preṣitaṃ dhanaṃ mā nirākarotu bhavatī iti. etat ekam eva icchāmi aham. vāraṃ vāraṃ prārthaye yat kṛpayā dhanaṃ svīkarotu iti. mama viṣaye bhavatī adhikānveṣaṇaṃ mā karotu. bhavatyāḥ putrī yā laghubālikā asti tasyāḥ adhyayanavyayaṃ, vivāhasya uttaradāyitvaṃ ca ahaṃ nirvakṣyāmi. śrīkṛṣṇaḥ mama samīpe, mama hṛdaye ca asti. mama gṛhe sadā vasati saḥ. ataḥ parivāracālanaviṣaye mama alpā api cintā nāsti. punaḥ punaḥ prārthaye - bhavatī mama alpaṃ sāhāyyam aṅgīkarotu iti. punaḥ punaḥ hṛdayena, manasā, kāyena, vācā ca namaskaromi.

bhavatyāḥ kṛpāpātraṃ yānacālakaḥ....’’

etāvat uktvā sā mahilā rādhāyai tat jīrṇapatram ayacchat.

tadā rādhā ihalokaprajñāṃ prāptavatī. raghuviṣaye tasyāḥ manasi yaḥ durabhiprāyaḥ āsīt saḥ apagataḥ. ‘aham eva abhadrā mahilā’ iti cintayantī sā mahāntaṃ paścātāpaṃ prāptavatī. ‘dātavyamiti yad dānaṃ dīyate'nupakāriṇe. deśe kāle ca pātre ca tad dānaṃ sāttvikaṃ smṛtam’ ityeṣaḥ bhagavadgītāślokaḥ tasyāḥ smṛtipaṭalam āgataḥ.

‘asmin prakaraṇe raghuṇā dānaṃ kṛtam uta eṣā āgantukamahilā eva dānam akarot ? kaliyuge evamapi bhavitum arhati kim ?’ iti cintayantī rādhā tasyāḥ mahilāyāḥ mukham eva nirnimeṣaṃ paśyantī atiṣṭhat.
