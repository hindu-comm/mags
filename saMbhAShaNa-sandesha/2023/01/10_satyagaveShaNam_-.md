+++
title = "10 सत्यगवेषणम् - आङ्ग्लमूलम् - स्"

+++
**सत्यगवेषणम्**

**- आङ्ग्लमूलम् - स्वामी नीलकण्ठानन्दः**

**- अनु. - स्वामी गीतेशानन्दः**

**३. दमयन्ती हृषीकेशं प्रति**

गते मासे... \[हैदराबादे रेड्डिगृहे श्रीनिवासस्य गमनविषये न कोऽपि जानाति । पुत्री दमयन्ती तु पितुः गृहतः अनुक्त्वा निर्गमनम् ऐदम्प्राथम्येन पश्यन्ती चिन्ताश्चर्याभ्यां ग्रस्ता अभवत् । महतः उद्योजकस्य स्वपितुः मरणोत्तरं श्रीनिवासः अल्पे एव वयसि कोट्यधिपतिः जातः । धनिकपुत्रम् एतं वशीकृतवती रेवती तु धनसौन्दर्यादिप्रदर्शने लीना सती संसारसुखं न कदापि दत्तवती श्रीनिवासाय । दमयन्ती अधुना प्राप्तवयस्का सुन्दरी चेदपि शिक्षणे दत्तावधाना भवति स्म सर्वदा । पितुः अकस्मात् निर्गमनेन व्यथिता तदीयप्रतीक्षायां यदा आसीत् तदा गृहं प्रविष्टौ आरक्षकौ दृष्टवती । रेड्डिगृहम् एतदेव इति निश्चित्य तौ श्रीनिवासस्य प्राणवियोगवार्तां श्रावितवन्तौ । \] तदनन्तरम्...

कथम् एतत् ? किमर्थं मम पिता हृषीकेशं गच्छेत् ? तत् तु बहुदूरे अस्ति । कथम् इयच्छीघ्रं तेन तत्र प्राप्तं स्यात् ? भवान् कथं वक्तुम् अर्हति - सः श्रीनिवासः मम पिता एव इति ?’’

‘‘वयं हृषीकेशारक्षकमुख्यालयतः प्राथमिक्या विज्ञप्त्या सह फैक्स्-सन्देशं लब्धवन्तः अद्य । ‘तद्बान्धवाः सूचनीयाः’ इति वयम् आदिष्टाः ।’’

‘‘परन्तु किं प्रमाणम् अस्ति ?’’

‘‘दुर्घटनास्थले एकः दग्धः वस्त्रस्यूतः लब्धः इति ज्ञायते । तत्र श्रीनिवासरेड्डिनामयुक्तं पत्रसङ्केतयुतं पारपत्रं लब्धम् ।’’

‘‘सः कथम् अस्ति इदानीम् ? सः दारुणायाम् अवस्थायां भवेत् ननु ? कस्मिन् चिकित्सालये अस्ति सः ?’’

रेवती धीरतया पदक्षेपं कुर्वती आगत्य दमयन्त्याः पार्श्वे उपविष्टवती । तया अपि सम्भाषणं श्रुतम् आसीत् एव । महदाश्चर्यम् अनुभवन्ती अपि सा सम्भाषणमध्ये बाधां न अजनयत् । आरक्षकः क्षणं यावत् मौनेन अतिष्ठत् ।

ततः तेन उक्तम् - ‘‘आर्ये । यानं पूर्णतया भस्मीभूतम् !’’

‘‘न । एतत् न सम्भवति’’ - क्रन्दन्ती दमयन्ती अवदत् ।

तदा रेवती अवदत् - ‘‘अहं श्रीमतीरेड्डिः । रेवती इति मम नाम । भवतः कथनस्य तात्पर्यं यत् देहः समग्रतया दग्धः जातः इति । एवं ननु ?’’

‘‘एतत् वृत्तं (report) रात्रिगवेषणाम् आधार्य सज्जीकृतम् । फोरेन्सिक्-अन्वेषणं दिने कृतम् । तस्य वृत्तम् एतावता अपि न आगतम् । दुर्घटना लोकावासतः बहुदूरे घटिता । पुनश्च रात्रौ । अतः रात्रौ सम्यग् गवेषणं न सम्भवेत् । यानं खाते घनवृक्षयुते अतिगभीरे स्थले पतितम् आसीत् । रात्रौ अन्धकाराधिक्यात् तत्रत्याः खातम् अवतीर्य आहतान् त्रातुं प्रयासं कृतवन्तः सन्तः अपि न कमपि सजीवं प्राप्तवन्तः । चालकेन सह यात्री अपि, यः श्रीनिवासः एव भवेत्, मृतः इति अनुमितम् । ....’’

‘‘अहं तत्र गन्तुकामा’’ - दमयन्ती अवोचत् ।

‘‘अलम् अस्थाने साहसेन वत्से । तत्र गमनेन किं कोऽपि लाभः ? आरक्षकाः स्वकर्तव्यं सम्यग् एव निर्वहन्ति । वयम् अचिरात् एव विस्तरेण विवरणं लप्स्यामहे एव ।...’’ - मात्रा रेवत्या उक्तम् ।

दमयन्ती मातरं प्रतिवचनं वक्तुम् ऐच्छत् । किन्तु गृहस्य कलहः अनात्मीयानां पुरतः न प्रकटयितव्यः इति मत्त्वा तूष्णीम् अतिष्ठत् सा ।

‘‘आम् । विस्तृतं विवरणम् अद्य रात्र्यभ्यन्तरे हस्तगतं भविष्यति । किं भवत्याः समीपे तस्य छायाचित्रम् अस्ति ?’’ - आरक्षकः अपृच्छत् ।

‘‘आम् । अस्ति मम समीपे’’ इति उक्त्वा दमयन्ती उत्थाय द्रुतं तत् आदातुं स्वप्रकोष्ठं गतवती । यावत् प्रकोष्ठः प्राप्तः तावता पितृशोकः तां मुष्टिप्रहारवत् आकुलयत् । सा तल्पे मुखं निवेश्य रोदनम् आरभत । दशानां निमेषाणाम् अनन्तरं कथमपि सान्त्वनं प्राप्य सा पितुः छायाचित्रं स्वीकृत्य अधः आगता ।

रेवती यन्त्रवत् आगन्तुकाभ्यां सह आलपन्ती आसीत् । .... ‘‘पूर्णविवरणेन सह मृत्युप्रमाणपत्रं कामये’’ इति मातुः वाक्यं दमयन्त्याः कर्णकुहरं प्रविष्टम् ।

आरक्षकयोः नेत्रे विस्मयपूर्णे । ‘अहो, आश्चर्यम् ! इयं स्त्री मृत्युप्रमाणपत्रम् अधिकृत्य, सम्पदः विषये च अधिकव्यग्रा । पतिशोकः न प्रतीयते एतस्याः मुखे’ इति अचिन्तयतां तौ ।

म्लानमुखा दमयन्ती चित्रं तयोः हस्ते निक्षिप्तवती । आरक्षकौ चित्रं स्वीकृत्य द्रुतं ततः निर्गतवन्तौ । दमयन्ती जुगुप्सया मातरम् अपश्यत् । रेवती स्वतनयायाः अवहेलनम् अम्लानमुखतया सोढ्वा स्वप्रकोष्ठं गता । आ दशभ्यः वर्षेभ्यः रेवती श्रीनिवासः च पृथक्तया शयानौ आस्ताम् । एतादृशी व्यवस्था रेवत्यै भूरि रोचते स्म ।

विद्यालयगमने दमयन्त्याः रुचिः अलुप्यत । सा मन्दं मन्दं पाकशालां प्राविशत् । अधुना सरस्वती एव तस्याः आश्रयः । सरस्वती वाष्पपूर्णाभ्यां नेत्राभ्यां द्वारस्य पार्श्वे स्थाणुवत् स्थिता आसीत् । दमयन्ती धावन्ती ताम् आलिङ्ग्य रोदनम् आरब्धवती ।

श्रीनिवासः सरस्वतीं ग्रामात् आनयत् । तत्र सा वराकी पत्युः मृत्योः परं श्वशुरगृहे करुणाजनकं जीवनं यापयन्ती आसीत् । श्रीनिवासेन तस्यै आश्रयः प्रदत्तः यत्, तत् तस्याः निमित्तं दैवप्रेरिता महती कृपा एव आसीत् ।

किञ्चित्कालानन्तरं दुःखं प्रयत्नेन निगृह्य दमयन्ती अवदत् - ‘‘आर्ये ! अहं विवरणं सङ्ग्रहीतुं हृषीकेशं गन्तुम् इच्छामि ।.....’’

‘‘अल्पवयस्का बालिका भवती तत्र गत्वा किं साधयिष्यति ? दूरगमनं भवत्याः विपदे स्यात् । अलं चिन्तया । किमपि अनिष्टकरं जातं न स्यात् इति भगवन्तं प्रार्थयामहे । विषयेऽस्मिन् किमर्थं भवती ज्येष्ठपितृव्यस्य प्रेषणं न चिन्तयेत् ?’’

‘‘ज्येष्ठपितृव्यः आ दशाधिकेभ्यः वर्षेभ्यः अत्र न आगतः इति त्वं जानासि एव । एवं स्थिते इदानीं तत्र गमनाय तस्य साहाय्ययाचनं कथम् औचित्यम् आवहेत् ? अतः मया एव गन्तव्यं तत्र ।...’’

‘‘तर्हि मातरं सूचय ।’’

‘‘न हि । सा त्वां पृच्छति चेत् त्वम् एव सूचय । अहं जानामि - मम गमनात् सा विरहदुःखं तु न अनुभविष्यति इति’’ इति उक्त्वा दमयन्ती स्वप्रकोष्ठं गतवती । स्यूतात् पुस्तकानि निष्कास्य तस्मिन् परिधानद्वयं प्रसाधनमञ्जूषां च संस्थाप्य सा धनस्यूतं दृष्टवती । तस्मिन् सहस्रं रूप्यकाणि आसन् । तदर्थं तया धनाहरणपत्रम् अपि स्वीकृतम् । आदौ विश्वविद्यालयस्य परिचयपत्रम् अपि तया स्वीकृतम् । परन्तु अनन्तरं कयाचित् प्रचोदनया तत् परिहृत्य सा श्रीनिवासस्य आत्मजा इति प्रमाणीकर्तुं पारपत्रं स्वीकृतवती । तस्मिन् तस्याः नाम, पितुः नाम इत्यादिकं सर्वम् आसीत् । कयाचित् प्रेरणया पितुः चित्रम् अपि तया स्वीकृतम् । सर्वाणि वस्तूनि स्यूते पूरयित्वा सा अधः आगत्य ‘अहं साधयामि तावत्’ इति सरस्वतीम् उक्त्वा बहिः निरगच्छत् ।

आदौ सा स्कूटीयानेन विमानस्थानकं प्रति गमनम् अचिन्तयत् । परन्तु सरस्वती ताम् अवदत् - ‘कार्यानेन एव गच्छ’ इति । चालकः हबीबः तां विमानस्थानकं प्रापयत् ।

परह्यः एव श्रीनिवासं विमानस्थानकं प्रापितवान् आसीत् सः । अद्य तस्य दुर्घटनावार्तां श्रुतवता तेन महान् विषादः प्राप्तः । सः अपि दमयन्तीम् उद्दिश्य - ‘‘तावद्दूरं गमनं न युक्तम् । त्वम् असि बालिका, अल्पवयस्का च’’ इति उक्त्वा तस्याः गमनं निवारयितुं प्रायतत । परन्तु दमयन्त्याः निर्णयः सुदृढः आसीत् । अतः सा हबीबस्य वचने किञ्चिदपि अवधानं न दत्तवती ।

सा चिटिकाक्रयणस्थलं गत्वा देहलीं प्रति गच्छत् विमानम् अधिकृत्य विवरणं सङ्गृहीतवती । अचिरात् एव एकं विमानं प्रतिष्ठते, तत्र आसनं प्राप्तुं शक्यम् इति तया अवगतम् । ततः तया स्वचालितधनाहरणयन्त्रात् विंशतिसहस्रं रूप्यकाणि आहृत्य चिटिका क्रीता ।

अचिरात् एव विमानसेविकया सा विमानं प्रति नीता । विमानं यथासमयं देहलीं प्राप्नोत् । ततः तया देहरादूनं प्रति अपि विमानेन एव गतम् । देहरादूनविमानस्थानकात् सा बहिः आगच्छत् ।

बहवः टेक्सीचालकाः ताम् आवृत्य - ‘आगम्यताम्’ ‘आगम्यताम्’ इति उक्तवन्तः । सा यानमेकं चित्वा प्रस्थितवती ।

संयोगवशात् एतत् तत् एव यानम् आसीत्, येन श्रीनिवासः हृषीकेशम् आगतवान् आसीत् । यावत् चालकः तां ‘होटेल् साक्षि’नामकं वसतिगृहं प्रापयत् तावता सायं पञ्चवादनं जातम् आसीत् ।

स्वागतपटलं यदा सा प्राप्नोत् तदवसरे केचन शब्दाः तस्याः कर्णे आपतिताः । स्वागताधिकारी परह्यः घटितं दुर्घटनम् अधिकृत्य चर्चां कुर्वन् आसीत् । सा तं पृष्टवती - ‘‘अपि श्रीनिवासनामा अत्र अवसत् ?’’

स्वागताधिकारी किञ्चित् विस्मितः सन् अपृच्छत् - ‘‘आम् । सः अत्र अवसत् । परन्तु दुर्भाग्यवशात् सः दुर्घटनाग्रस्तः जातः ।’’

‘‘किं तेन यानम् इतः स्वीकृतम् ?’’

एतावता सा काचित् पत्रकारिणी इति मत्त्वा प्रबन्धकः तत्र प्राप्नोत् । अस्याः दुर्घटनायाः कारणतः वसतिगृहस्य अपयशः न भवेत् इति चिन्तयन् सः किञ्चित् सावधानतां श्रयन् अपृच्छत् - ‘‘भवती का ? कस्य हेतोः आगतम् अत्र ?’’

‘‘अहं श्रीनिवासस्य तनया । अद्य प्रातः आरक्षकविभागेन वयं सूचिताः । विस्तृततया ज्ञातुम् अहम् अत्र आगता ।’’

‘‘किं भवत्याः अस्ति परिचयपत्रम् ?’’

‘‘आम् । दृश्यताम्’’ इति वदन्ती दमयन्ती स्यूतात् पारपत्रं निष्कास्य तस्मै अददात् ।

सः पारपत्रं सम्यक् निरीक्ष्य ताम् अवदत् - ‘‘क्षम्यतां कृपया । अस्माभिः विषयेऽस्मिन् विशेषतः अवधातव्यम् इत्यतः परिचयपत्रादिकं पृष्टम् । अद्यत्वे पत्रकारबन्धवः गृध्राः इव
आचरन्ति । तेषां दृष्टिः भवति सर्वदा त्रुटिविच्युत्यन्वेषणे । ते प्रायेण अपयशः आनयन्ति । तद्दिने वयं भवत्याः पितुः श्रीनिवासाभिधस्य गमनस्य निवारणाय बहुधा प्रयत्नं कृतवन्तः । परन्तु तेन न श्रुतम् । धनलोभेन कश्चित् टैक्सीचालकः अपि तं नेतुं सज्जः अभवत् । अतः तौ प्रस्थितौ ।....’’

सम्मुखे स्थितं सङ्गणकम् अवलोक्य सः पुनः अवदत् - ‘‘सायं पञ्चवादने तस्य प्रस्थानम् इतः ।...’’

‘‘सत्यं किम् इति ज्ञातुम् अहम् अत्र आगता । एतस्मिन् भवतः साहाय्यं अपेक्ष्यते मया ।...’’

‘‘वयं यथाशक्ति साहाय्यं कर्तुं सज्जाः स्मः एव । ...’’

‘‘तर्हि किम् अहम् अत्र प्रकोष्ठं लब्धुं शक्नुयाम् ?’’

‘‘कथं न ? परन्तु कृपया पत्रकारैः सह सम्भाषणं न करणीयम् ।..’’

‘‘भवतु । किं भवान् धनाहरणपत्रात् धनं स्वीकर्तुम् अर्हेत् ?’’

‘‘आम् । अवश्यम् ।’’

‘‘अनुगृहीता अस्मि । कृपया दिनत्रयार्थम् अग्रिमधनत्वेन धनराशिः स्वीक्रियताम् । यदि शक्यं तर्हि तदवसरे एव मह्यम् अपि दशसहस्रं रूप्यकाणि आहृत्य दीयन्ताम् । इतस्ततः गमनाय टैक्सीयानम् इच्छामि अहम् । किं भवान् तत् व्यवस्थायितुं शक्नुयात् ?’’

‘‘धनराशिः धनाहरणपत्रात् स्वीकरणीयं ननु ? तत् साधयामि । अलं चिन्तया’’ इति उक्त्वा प्रबन्धकः सहकारिणम् अग्रिमधनेन सह दशसहस्रं रूप्यकाणि स्वीकर्तुम् आदिष्टवान् । प्रबन्धकः तथैव कृत्वा दशसहस्रं रूप्यकाणि दमयन्त्यै दत्तवान् ।

दमयन्ती स्वप्रकोष्ठम् आगत्य स्नानादिकं कृत्वा श्रान्तिं निवारितवती । क्षुत् अनुभूता तया । सा खाद्यम् आनेतुं स्वप्रकोष्ठात् स्वागतपटलं प्रति दूरवाणीं कृतवती । यदा खाद्यम् आगतं तदा तत् भुक्त्वा सा सरस्वत्यै दूरवाणीं कृतवती कुशलवार्ताकथनाय ।

‘‘भवत्याः माता एकवारम् अपि भवतीम् अधिकृत्य मां न अपृच्छत् । अपि तु सा आदिनं बहिरेव आसीत् अद्य’’ इति उक्तवती सरस्वती ।

दमयन्ती अधः आगत्य टैक्सीयानम् आह्वयत् । सा आदौ चालकम् आदिष्टवती - आरक्षकस्थानकं गन्तव्यम् इति । चालकेन किञ्चित् आकुलतया इतस्ततः दृष्टम् । अनन्तरं यदा सा दुर्घटनाम् अधिकृत्य तम् अवदत् तदा सः गतचिन्तः भूत्वा ताम् आरक्षकस्थानकम् अनयत् । तत्र न कोऽपि तया सह आलपितुम् ऐच्छत् । यतः ते बहुधा कार्यव्यापृताः आसन् । केन्द्रीयमन्त्रिणः आगमनं तान् अवबद्धान् करोति स्म । अर्धघण्टां यावत् प्रतीक्षायाः परम् अपि कोऽपि तस्याः विषये अवधानं न दत्तवान् । एतत् असहमाना सा कोपेन आक्रोशनम् आरभत ।

एतेन आरक्षककर्मिणाम् अवधानं तां प्रति अगच्छत् । कश्चन आरक्षकः धावन् ताम् उपसर्प्य अवदत् - ‘‘भवती केन कारणेन अत्र आगता ?’’

दमयन्ती सर्वम् अवदत् । आरक्षकः तां मुख्याधिकारिणः पोद्यालस्य समीपम् अनयत् । तस्याः परिचयपत्रं दृष्ट्वा पोद्यालः अपृच्छत् - ‘‘किं करवाणि भवत्याः कृते ?’’

‘‘किं भवान् दुर्घटनाम् अधिकृत्य किञ्चित् विवरणं दातुं शक्नुयात् ?’’ - दमयन्ती अपृच्छत् ।

‘‘अस्माकम् अन्वेषणदलम् अद्यापि तद्विषये कार्यं कुर्वत् अस्ति । अद्य रात्र्यभ्यन्तरे अहं विस्तरेण विवरणं लप्स्ये इति आशासे । प्रतीक्षां करोतु भवती । श्वः दशवादने आगम्यताम् । तावता विस्तृततया विवरणं प्राप्येत ।..’’

‘‘रात्र्यन्वेषणं केन कृतम् ?’’ - दमयन्त्या पुनः पृष्टम् ।

‘‘तेन विवरणेन किम् ? किं च रात्र्यन्वेषणम् अधिकृत्य कथं भवत्या ज्ञायते ?’’

‘‘अहम् अस्मि श्रीनिवासस्य पुत्री । हैदराबादीयारक्षकविभागतः अद्य प्रातः सूचिताः वयम् । अहं सत्यं गवेषयितुम् एव एतावद्दूरम् आगता ।’’

‘‘सत्यं तु एकम् एव । श्रीनिवासनामा मृतः इत्येतत् एव सत्यम् ।’’

‘‘कथं भवान् वदति एतत् सविश्वासम् ?’’

‘‘यतः अहम् एव ह्यः रात्रौ तत्र गतः आसम् । अहं स्वयं ह्यः रात्रौ खाते अवतरणं कृत्वा सर्वं प्रत्यक्षं दृष्टवान् अस्मि । कार्यानं महता विस्फोटनेन छिन्नं जातम् आसीत् । तस्मिन् यत् स्यात् तत् समग्रं पूर्णतया भस्मीभूतं जातम् आसीत् । न कस्यापि जीवितसम्भावना तत्र लक्षिता ।’’

‘‘परन्तु रात्रिवृत्ततः ज्ञायते यत् तत्र प्रवासस्यूतः पारपत्रं च प्राप्तम् इति । तत् कथम् ?’’

‘‘आम्, सत्यम् । मया एव प्राप्तं तत् । महतः विस्फोटनात् प्रवासस्यूतः दूरे पतितः स्यात् ।...’’

‘‘किं भवता देहद्वयम् प्राप्तम् ?’’

‘‘अस्माभिः तु देहखण्डाः एव प्राप्ताः । किम् अङ्गं श्रीनिवासस्य, किं च चालकस्य इति वक्तुं वयं न समर्थाः इदानीम् । अस्माभिः ते देहखण्डाः अग्रिमायै परीक्षायै प्रयोगशालां प्रति प्रेषयितव्याः भवेयुः ।’’

‘‘तेषां डी.एन्.ए.परीक्षा भवितुं किं न अर्हेत् ?’’

‘‘आर्ये ! तत् तु चलचित्रकथायां भवति । डी.एन.ए.परीक्षा अतिव्ययसाध्या समयसाध्या च । इयं परीक्षाव्यवस्था मुम्बयीमात्रे अस्ति ।...’’

‘‘मास्तु धनस्य विषये चिन्ता । अह यथेच्छं दास्यामि ।’’

‘‘अत्र अवधातव्यः अंशः धनमात्रं न । एतदर्थम् अस्माभिः आरक्षकनिर्देशकस्य आज्ञा अपेक्ष्यते । चालकस्य परिजनाः तस्य देहम् अन्तिमाय संस्काराय हस्तगतं कर्तुम् अनुरोधं कुर्वन्तः सन्ति । अस्मिन् प्रान्ते अन्तिमसंस्कारे विलम्बः महत्यै धर्महानये भाव्यते ।..’’

‘‘शरीराङ्गानि कस्य कानि इति निश्चेतव्यम् अस्ति इति भवान् तान् अवगमयितुं प्रयासं किमर्थं न कृतवान् ?’’

‘‘आर्ये ! मम बहूनि कार्याणि सन्ति । अधुना या कापि लघुघटना अपि राजनैतिककारणेन विकृतायते बहुधा । एतादृशः विपरिणामः निश्चयेन मह्यं न रोचते । भवती श्वः आगच्छतु । अहं किञ्चित् विस्तरेण विवरीष्यामि ।’’

अत्रान्तरे तदीया दूरवाणी निनादम् अकरोत् । ध्वनिग्राहकम् उन्नीय सः केनचित् सह सम्भाषणम् आरब्धवान् । सः दमयन्तीं हस्तसङ्केतेन ‘गम्यताम्’ इति सूचितवान् । सः केनचित् उच्चाधिकारिणा सह सम्भाषणं कुर्वन् अस्ति इति अवगत्य दमयन्ती ततः निर्गता ।

आरक्षकमुख्यालयतः आगमनसमये सा नितरां क्लान्ता आसीत् । अतः सा रात्रिभोजनं कृत्वा शीघ्रम् एव निद्रां गता ।

अनुवर्तिष्यते

satyagaveṣaṇam

- āṅglamūlam - svāmī nīlakaṇṭhānandaḥ

- anu. - svāmī gīteśānandaḥ

3. damayantī hṛṣīkeśaṃ prati

gate māse... \[haidarābāde reḍḍigṛhe śrīnivāsasya gamanaviṣaye na ko'pi jānāti . putrī damayantī tu pituḥ gṛhataḥ anuktvā nirgamanam aidamprāthamyena paśyantī cintāścaryābhyāṃ grastā abhavat . mahataḥ udyojakasya svapituḥ maraṇottaraṃ śrīnivāsaḥ alpe eva vayasi koṭyadhipatiḥ jātaḥ . dhanikaputram etaṃ vaśīkṛtavatī revatī tu dhanasaundaryādipradarśane līnā satī saṃsārasukhaṃ na kadāpi dattavatī śrīnivāsāya . damayantī adhunā prāptavayaskā sundarī cedapi śikṣaṇe dattāvadhānā bhavati sma sarvadā . pituḥ akasmāt nirgamanena vyathitā tadīyapratīkṣāyāṃ yadā āsīt tadā gṛhaṃ praviṣṭau ārakṣakau dṛṣṭavatī . reḍḍigṛham etadeva iti niścitya tau śrīnivāsasya prāṇaviyogavārtāṃ śrāvitavantau . \] tadanantaram...

katham etat ? kimarthaṃ mama pitā hṛṣīkeśaṃ gacchet ? tat tu bahudūre asti . katham iyacchīghraṃ tena tatra prāptaṃ syāt ? bhavān kathaṃ vaktum arhati - saḥ śrīnivāsaḥ mama pitā eva iti ?’’

‘‘vayaṃ hṛṣīkeśārakṣakamukhyālayataḥ prāthamikyā vijñaptyā saha phaiks-sandeśaṃ labdhavantaḥ adya . ‘tadbāndhavāḥ sūcanīyāḥ’ iti vayam ādiṣṭāḥ .’’

‘‘parantu kiṃ pramāṇam asti ?’’

‘‘durghaṭanāsthale ekaḥ dagdhaḥ vastrasyūtaḥ labdhaḥ iti jñāyate . tatra śrīnivāsareḍḍināmayuktaṃ patrasaṅketayutaṃ pārapatraṃ labdham .’’

‘‘saḥ katham asti idānīm ? saḥ dāruṇāyām avasthāyāṃ bhavet nanu ? kasmin cikitsālaye asti saḥ ?’’

revatī dhīratayā padakṣepaṃ kurvatī āgatya damayantyāḥ pārśve upaviṣṭavatī . tayā api sambhāṣaṇaṃ śrutam āsīt eva . mahadāścaryam anubhavantī api sā sambhāṣaṇamadhye bādhāṃ na ajanayat . ārakṣakaḥ kṣaṇaṃ yāvat maunena atiṣṭhat .

tataḥ tena uktam - ‘‘ārye . yānaṃ pūrṇatayā bhasmībhūtam !’’

‘‘na . etat na sambhavati’’ - krandantī damayantī avadat .

tadā revatī avadat - ‘‘ahaṃ śrīmatīreḍḍiḥ . revatī iti mama nāma . bhavataḥ kathanasya tātparyaṃ yat dehaḥ samagratayā dagdhaḥ jātaḥ iti . evaṃ nanu ?’’

‘‘etat vṛttaṃ (report) rātrigaveṣaṇām ādhārya sajjīkṛtam . phorensik-anveṣaṇaṃ dine kṛtam . tasya vṛttam etāvatā api na āgatam . durghaṭanā lokāvāsataḥ bahudūre ghaṭitā . punaśca rātrau . ataḥ rātrau samyag gaveṣaṇaṃ na sambhavet . yānaṃ khāte ghanavṛkṣayute atigabhīre sthale patitam āsīt . rātrau andhakārādhikyāt tatratyāḥ khātam avatīrya āhatān trātuṃ prayāsaṃ kṛtavantaḥ santaḥ api na kamapi sajīvaṃ prāptavantaḥ . cālakena saha yātrī api, yaḥ śrīnivāsaḥ eva bhavet, mṛtaḥ iti anumitam . ....’’

‘‘ahaṃ tatra gantukāmā’’ - damayantī avocat .

‘‘alam asthāne sāhasena vatse . tatra gamanena kiṃ ko'pi lābhaḥ ? ārakṣakāḥ svakartavyaṃ samyag eva nirvahanti . vayam acirāt eva vistareṇa vivaraṇaṃ lapsyāmahe eva ....’’ - mātrā revatyā uktam .

damayantī mātaraṃ prativacanaṃ vaktum aicchat . kintu gṛhasya kalahaḥ anātmīyānāṃ purataḥ na prakaṭayitavyaḥ iti mattvā tūṣṇīm atiṣṭhat sā .

‘‘ām . vistṛtaṃ vivaraṇam adya rātryabhyantare hastagataṃ bhaviṣyati . kiṃ bhavatyāḥ samīpe tasya chāyācitram asti ?’’ - ārakṣakaḥ apṛcchat .

‘‘ām . asti mama samīpe’’ iti uktvā damayantī utthāya drutaṃ tat ādātuṃ svaprakoṣṭhaṃ gatavatī . yāvat prakoṣṭhaḥ prāptaḥ tāvatā pitṛśokaḥ tāṃ muṣṭiprahāravat ākulayat . sā talpe mukhaṃ niveśya rodanam ārabhata . daśānāṃ nimeṣāṇām anantaraṃ kathamapi sāntvanaṃ prāpya sā pituḥ chāyācitraṃ svīkṛtya adhaḥ āgatā .

revatī yantravat āgantukābhyāṃ saha ālapantī āsīt . .... ‘‘pūrṇavivaraṇena saha mṛtyupramāṇapatraṃ kāmaye’’ iti mātuḥ vākyaṃ damayantyāḥ karṇakuharaṃ praviṣṭam .

ārakṣakayoḥ netre vismayapūrṇe . ‘aho, āścaryam ! iyaṃ strī mṛtyupramāṇapatram adhikṛtya, sampadaḥ viṣaye ca adhikavyagrā . patiśokaḥ na pratīyate etasyāḥ mukhe’ iti acintayatāṃ tau .

mlānamukhā damayantī citraṃ tayoḥ haste nikṣiptavatī . ārakṣakau citraṃ svīkṛtya drutaṃ tataḥ nirgatavantau . damayantī jugupsayā mātaram apaśyat . revatī svatanayāyāḥ avahelanam amlānamukhatayā soḍhvā svaprakoṣṭhaṃ gatā . ā daśabhyaḥ varṣebhyaḥ revatī śrīnivāsaḥ ca pṛthaktayā śayānau āstām . etādṛśī vyavasthā revatyai bhūri rocate sma .

vidyālayagamane damayantyāḥ ruciḥ alupyata . sā mandaṃ mandaṃ pākaśālāṃ prāviśat . adhunā sarasvatī eva tasyāḥ āśrayaḥ . sarasvatī vāṣpapūrṇābhyāṃ netrābhyāṃ dvārasya pārśve sthāṇuvat sthitā āsīt . damayantī dhāvantī tām āliṅgya rodanam ārabdhavatī .

śrīnivāsaḥ sarasvatīṃ grāmāt ānayat . tatra sā varākī patyuḥ mṛtyoḥ paraṃ śvaśuragṛhe karuṇājanakaṃ jīvanaṃ yāpayantī āsīt . śrīnivāsena tasyai āśrayaḥ pradattaḥ yat, tat tasyāḥ nimittaṃ daivapreritā mahatī kṛpā eva āsīt .

kiñcitkālānantaraṃ duḥkhaṃ prayatnena nigṛhya damayantī avadat - ‘‘ārye ! ahaṃ vivaraṇaṃ saṅgrahītuṃ hṛṣīkeśaṃ gantum icchāmi ......’’

‘‘alpavayaskā bālikā bhavatī tatra gatvā kiṃ sādhayiṣyati ? dūragamanaṃ bhavatyāḥ vipade syāt . alaṃ cintayā . kimapi aniṣṭakaraṃ jātaṃ na syāt iti bhagavantaṃ prārthayāmahe . viṣaye'smin kimarthaṃ bhavatī jyeṣṭhapitṛvyasya preṣaṇaṃ na cintayet ?’’

‘‘jyeṣṭhapitṛvyaḥ ā daśādhikebhyaḥ varṣebhyaḥ atra na āgataḥ iti tvaṃ jānāsi eva . evaṃ sthite idānīṃ tatra gamanāya tasya sāhāyyayācanaṃ katham aucityam āvahet ? ataḥ mayā eva gantavyaṃ tatra ....’’

‘‘tarhi mātaraṃ sūcaya .’’

‘‘na hi . sā tvāṃ pṛcchati cet tvam eva sūcaya . ahaṃ jānāmi - mama gamanāt sā virahaduḥkhaṃ tu na anubhaviṣyati iti’’ iti uktvā damayantī svaprakoṣṭhaṃ gatavatī . syūtāt pustakāni niṣkāsya tasmin paridhānadvayaṃ prasādhanamañjūṣāṃ ca saṃsthāpya sā dhanasyūtaṃ dṛṣṭavatī . tasmin sahasraṃ rūpyakāṇi āsan . tadarthaṃ tayā dhanāharaṇapatram api svīkṛtam . ādau viśvavidyālayasya paricayapatram api tayā svīkṛtam . parantu anantaraṃ kayācit pracodanayā tat parihṛtya sā śrīnivāsasya ātmajā iti pramāṇīkartuṃ pārapatraṃ svīkṛtavatī . tasmin tasyāḥ nāma, pituḥ nāma ityādikaṃ sarvam āsīt . kayācit preraṇayā pituḥ citram api tayā svīkṛtam . sarvāṇi vastūni syūte pūrayitvā sā adhaḥ āgatya ‘ahaṃ sādhayāmi tāvat’ iti sarasvatīm uktvā bahiḥ niragacchat .

ādau sā skūṭīyānena vimānasthānakaṃ prati gamanam acintayat . parantu sarasvatī tām avadat - ‘kāryānena eva gaccha’ iti . cālakaḥ habībaḥ tāṃ vimānasthānakaṃ prāpayat .

parahyaḥ eva śrīnivāsaṃ vimānasthānakaṃ prāpitavān āsīt saḥ . adya tasya durghaṭanāvārtāṃ śrutavatā tena mahān viṣādaḥ prāptaḥ . saḥ api damayantīm uddiśya - ‘‘tāvaddūraṃ gamanaṃ na yuktam . tvam asi bālikā, alpavayaskā ca’’ iti uktvā tasyāḥ gamanaṃ nivārayituṃ prāyatata . parantu damayantyāḥ nirṇayaḥ sudṛḍhaḥ āsīt . ataḥ sā habībasya vacane kiñcidapi avadhānaṃ na dattavatī .

sā ciṭikākrayaṇasthalaṃ gatvā dehalīṃ prati gacchat vimānam adhikṛtya vivaraṇaṃ saṅgṛhītavatī . acirāt eva ekaṃ vimānaṃ pratiṣṭhate, tatra āsanaṃ prāptuṃ śakyam iti tayā avagatam . tataḥ tayā svacālitadhanāharaṇayantrāt viṃśatisahasraṃ rūpyakāṇi āhṛtya ciṭikā krītā .

acirāt eva vimānasevikayā sā vimānaṃ prati nītā . vimānaṃ yathāsamayaṃ dehalīṃ prāpnot . tataḥ tayā deharādūnaṃ prati api vimānena eva gatam . deharādūnavimānasthānakāt sā bahiḥ āgacchat .

bahavaḥ ṭeksīcālakāḥ tām āvṛtya - ‘āgamyatām’ ‘āgamyatām’ iti uktavantaḥ . sā yānamekaṃ citvā prasthitavatī .

saṃyogavaśāt etat tat eva yānam āsīt, yena śrīnivāsaḥ hṛṣīkeśam āgatavān āsīt . yāvat cālakaḥ tāṃ ‘hoṭel sākṣi’nāmakaṃ vasatigṛhaṃ prāpayat tāvatā sāyaṃ pañcavādanaṃ jātam āsīt .

svāgatapaṭalaṃ yadā sā prāpnot tadavasare kecana śabdāḥ tasyāḥ karṇe āpatitāḥ . svāgatādhikārī parahyaḥ ghaṭitaṃ durghaṭanam adhikṛtya carcāṃ kurvan āsīt . sā taṃ pṛṣṭavatī - ‘‘api śrīnivāsanāmā atra avasat ?’’

svāgatādhikārī kiñcit vismitaḥ san apṛcchat - ‘‘ām . saḥ atra avasat . parantu durbhāgyavaśāt saḥ durghaṭanāgrastaḥ jātaḥ .’’

‘‘kiṃ tena yānam itaḥ svīkṛtam ?’’

etāvatā sā kācit patrakāriṇī iti mattvā prabandhakaḥ tatra prāpnot . asyāḥ durghaṭanāyāḥ kāraṇataḥ vasatigṛhasya apayaśaḥ na bhavet iti cintayan saḥ kiñcit sāvadhānatāṃ śrayan apṛcchat - ‘‘bhavatī kā ? kasya hetoḥ āgatam atra ?’’

‘‘ahaṃ śrīnivāsasya tanayā . adya prātaḥ ārakṣakavibhāgena vayaṃ sūcitāḥ . vistṛtatayā jñātum aham atra āgatā .’’

‘‘kiṃ bhavatyāḥ asti paricayapatram ?’’

‘‘ām . dṛśyatām’’ iti vadantī damayantī syūtāt pārapatraṃ niṣkāsya tasmai adadāt .

saḥ pārapatraṃ samyak nirīkṣya tām avadat - ‘‘kṣamyatāṃ kṛpayā . asmābhiḥ viṣaye'smin viśeṣataḥ avadhātavyam ityataḥ paricayapatrādikaṃ pṛṣṭam . adyatve patrakārabandhavaḥ gṛdhrāḥ iva ācaranti . teṣāṃ dṛṣṭiḥ bhavati sarvadā truṭivicyutyanveṣaṇe . te prāyeṇa apayaśaḥ ānayanti . taddine vayaṃ bhavatyāḥ pituḥ śrīnivāsābhidhasya gamanasya nivāraṇāya bahudhā prayatnaṃ kṛtavantaḥ . parantu tena na śrutam . dhanalobhena kaścit ṭaiksīcālakaḥ api taṃ netuṃ sajjaḥ abhavat . ataḥ tau prasthitau .....’’

sammukhe sthitaṃ saṅgaṇakam avalokya saḥ punaḥ avadat - ‘‘sāyaṃ pañcavādane tasya prasthānam itaḥ ....’’

‘‘satyaṃ kim iti jñātum aham atra āgatā . etasmin bhavataḥ sāhāyyaṃ apekṣyate mayā ....’’

‘‘vayaṃ yathāśakti sāhāyyaṃ kartuṃ sajjāḥ smaḥ eva . ...’’

‘‘tarhi kim aham atra prakoṣṭhaṃ labdhuṃ śaknuyām ?’’

‘‘kathaṃ na ? parantu kṛpayā patrakāraiḥ saha sambhāṣaṇaṃ na karaṇīyam ...’’

‘‘bhavatu . kiṃ bhavān dhanāharaṇapatrāt dhanaṃ svīkartum arhet ?’’

‘‘ām . avaśyam .’’

‘‘anugṛhītā asmi . kṛpayā dinatrayārtham agrimadhanatvena dhanarāśiḥ svīkriyatām . yadi śakyaṃ tarhi tadavasare eva mahyam api daśasahasraṃ rūpyakāṇi āhṛtya dīyantām . itastataḥ gamanāya ṭaiksīyānam icchāmi aham . kiṃ bhavān tat vyavasthāyituṃ śaknuyāt ?’’

‘‘dhanarāśiḥ dhanāharaṇapatrāt svīkaraṇīyaṃ nanu ? tat sādhayāmi . alaṃ cintayā’’ iti uktvā prabandhakaḥ sahakāriṇam agrimadhanena saha daśasahasraṃ rūpyakāṇi svīkartum ādiṣṭavān . prabandhakaḥ tathaiva kṛtvā daśasahasraṃ rūpyakāṇi damayantyai dattavān .

damayantī svaprakoṣṭham āgatya snānādikaṃ kṛtvā śrāntiṃ nivāritavatī . kṣut anubhūtā tayā . sā khādyam ānetuṃ svaprakoṣṭhāt svāgatapaṭalaṃ prati dūravāṇīṃ kṛtavatī . yadā khādyam āgataṃ tadā tat bhuktvā sā sarasvatyai dūravāṇīṃ kṛtavatī kuśalavārtākathanāya .

‘‘bhavatyāḥ mātā ekavāram api bhavatīm adhikṛtya māṃ na apṛcchat . api tu sā ādinaṃ bahireva āsīt adya’’ iti uktavatī sarasvatī .

damayantī adhaḥ āgatya ṭaiksīyānam āhvayat . sā ādau cālakam ādiṣṭavatī - ārakṣakasthānakaṃ gantavyam iti . cālakena kiñcit ākulatayā itastataḥ dṛṣṭam . anantaraṃ yadā sā durghaṭanām adhikṛtya tam avadat tadā saḥ gatacintaḥ bhūtvā tām ārakṣakasthānakam anayat . tatra na ko'pi tayā saha ālapitum aicchat . yataḥ te bahudhā kāryavyāpṛtāḥ āsan . kendrīyamantriṇaḥ āgamanaṃ tān avabaddhān karoti sma . ardhaghaṇṭāṃ yāvat pratīkṣāyāḥ param api ko'pi tasyāḥ viṣaye avadhānaṃ na dattavān . etat asahamānā sā kopena ākrośanam ārabhata .

etena ārakṣakakarmiṇām avadhānaṃ tāṃ prati agacchat . kaścana ārakṣakaḥ dhāvan tām upasarpya avadat - ‘‘bhavatī kena kāraṇena atra āgatā ?’’

damayantī sarvam avadat . ārakṣakaḥ tāṃ mukhyādhikāriṇaḥ podyālasya samīpam anayat . tasyāḥ paricayapatraṃ dṛṣṭvā podyālaḥ apṛcchat - ‘‘kiṃ karavāṇi bhavatyāḥ kṛte ?’’

‘‘kiṃ bhavān durghaṭanām adhikṛtya kiñcit vivaraṇaṃ dātuṃ śaknuyāt ?’’ - damayantī apṛcchat .

‘‘asmākam anveṣaṇadalam adyāpi tadviṣaye kāryaṃ kurvat asti . adya rātryabhyantare ahaṃ vistareṇa vivaraṇaṃ lapsye iti āśāse . pratīkṣāṃ karotu bhavatī . śvaḥ daśavādane āgamyatām . tāvatā vistṛtatayā vivaraṇaṃ prāpyeta ...’’

‘‘rātryanveṣaṇaṃ kena kṛtam ?’’ - damayantyā punaḥ pṛṣṭam .

‘‘tena vivaraṇena kim ? kiṃ ca rātryanveṣaṇam adhikṛtya kathaṃ bhavatyā jñāyate ?’’

‘‘aham asmi śrīnivāsasya putrī . haidarābādīyārakṣakavibhāgataḥ adya prātaḥ sūcitāḥ vayam . ahaṃ satyaṃ gaveṣayitum eva etāvaddūram āgatā .’’

‘‘satyaṃ tu ekam eva . śrīnivāsanāmā mṛtaḥ ityetat eva satyam .’’

‘‘kathaṃ bhavān vadati etat saviśvāsam ?’’

‘‘yataḥ aham eva hyaḥ rātrau tatra gataḥ āsam . ahaṃ svayaṃ hyaḥ rātrau khāte avataraṇaṃ kṛtvā sarvaṃ pratyakṣaṃ dṛṣṭavān asmi . kāryānaṃ mahatā visphoṭanena chinnaṃ jātam āsīt . tasmin yat syāt tat samagraṃ pūrṇatayā bhasmībhūtaṃ jātam āsīt . na kasyāpi jīvitasambhāvanā tatra lakṣitā .’’

‘‘parantu rātrivṛttataḥ jñāyate yat tatra pravāsasyūtaḥ pārapatraṃ ca prāptam iti . tat katham ?’’

‘‘ām, satyam . mayā eva prāptaṃ tat . mahataḥ visphoṭanāt pravāsasyūtaḥ dūre patitaḥ syāt ....’’

‘‘kiṃ bhavatā dehadvayam prāptam ?’’

‘‘asmābhiḥ tu dehakhaṇḍāḥ eva prāptāḥ . kim aṅgaṃ śrīnivāsasya, kiṃ ca cālakasya iti vaktuṃ vayaṃ na samarthāḥ idānīm . asmābhiḥ te dehakhaṇḍāḥ agrimāyai parīkṣāyai prayogaśālāṃ prati preṣayitavyāḥ bhaveyuḥ .’’

‘‘teṣāṃ ḍī.en.e.parīkṣā bhavituṃ kiṃ na arhet ?’’

‘‘ārye ! tat tu calacitrakathāyāṃ bhavati . ḍī.ena.e.parīkṣā ativyayasādhyā samayasādhyā ca . iyaṃ parīkṣāvyavasthā mumbayīmātre asti ....’’

‘‘māstu dhanasya viṣaye cintā . aha yathecchaṃ dāsyāmi .’’

‘‘atra avadhātavyaḥ aṃśaḥ dhanamātraṃ na . etadartham asmābhiḥ ārakṣakanirdeśakasya ājñā apekṣyate . cālakasya parijanāḥ tasya deham antimāya saṃskārāya hastagataṃ kartum anurodhaṃ kurvantaḥ santi . asmin prānte antimasaṃskāre vilambaḥ mahatyai dharmahānaye bhāvyate ...’’

‘‘śarīrāṅgāni kasya kāni iti niścetavyam asti iti bhavān tān avagamayituṃ prayāsaṃ kimarthaṃ na kṛtavān ?’’

‘‘ārye ! mama bahūni kāryāṇi santi . adhunā yā kāpi laghughaṭanā api rājanaitikakāraṇena vikṛtāyate bahudhā . etādṛśaḥ vipariṇāmaḥ niścayena mahyaṃ na rocate . bhavatī śvaḥ āgacchatu . ahaṃ kiñcit vistareṇa vivarīṣyāmi .’’

atrāntare tadīyā dūravāṇī ninādam akarot . dhvanigrāhakam unnīya saḥ kenacit saha sambhāṣaṇam ārabdhavān . saḥ damayantīṃ hastasaṅketena ‘gamyatām’ iti sūcitavān . saḥ kenacit uccādhikāriṇā saha sambhāṣaṇaṃ kurvan asti iti avagatya damayantī tataḥ nirgatā .

ārakṣakamukhyālayataḥ āgamanasamaye sā nitarāṃ klāntā āsīt . ataḥ sā rātribhojanaṃ kṛtvā śīghram eva nidrāṃ gatā .

anuvartiṣyate
