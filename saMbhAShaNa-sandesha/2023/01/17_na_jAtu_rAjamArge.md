+++
title = "17 न जातु राजमार्गे वाहनं स्थग्यत"

+++
**न जातु राजमार्गे वाहनं स्थग्यताम्**

\* कृष्णप्रसादशेणै

Email - [rkpshenoy@gmail.com](mailtoःrkpshenoy@gmail.com)

शुक्रवासरः । अनन्तरं दिनद्वयात्मकः विरामः कार्यालयस्य । दामिनी कार्यालयतः पञ्चवादने निर्गन्तुम् इच्छन्ती पौनःपुन्येन घटिकां पश्यन्ती आसीत् । यतो हि नगरे साप्ताहान्तवाहनानां सञ्चारः सम्मर्दः च कार्यालयपिधानसमयानन्तरम् अधिकः भवति । तस्याः गृहं तु नगरस्य उपान्तभागे तिष्ठति । नगरस्य रथ्याम् अतिक्रम्य राजमार्गम् आश्रित्य षोडशकिलोमीटर्-परिमितं दूरम् अतिक्रान्तव्यं भवति तया गृहप्राप्तये ।

यदा घटिका सायङ्कालस्य सार्धचतुर्वादनं दर्शयन्ती आसीत् तदा प्रबन्धकः - ‘अतिमहत्त्वपूर्णं किञ्चन कार्यम् एतत्’ इति वदन् काञ्चन सञ्चिकां तस्याः उत्पीठिकायां स्थापितवान् ।

‘धिक् एतम् । धिक् वार्षिककार्यनिरीक्षणसमयम् । प्रबन्धकः यदि इच्छेत् तर्हि कार्यालयस्य उद्घाटनसमयात् आरभ्य माध्याह्निकभोजनविरामपर्यन्तं यदा कदाचिदपि एतत् कार्यं दातुम् अशक्ष्यत् । किन्तु एषः तत् न करोति’ इति चिन्तयन्ती सा मनसि एव प्रबन्धकं निन्दन्ती कार्ये उद्यता अभवत् । अद्यत्वे प्रतिशुक्रवासरे एवमेव प्रचलति प्रबन्धकस्य व्यवहारः इत्यपि सा अस्मरत् । सञ्चिकायाः अन्तः आसीत् द्वादशपुटात्मकः कश्चन अभिलेखः । ‘एतस्य पूर्णावलोकनं कृत्वा षड्वादनात् पूर्वं कार्यं समापयितुं न शक्यते’ इति तया अवगतम् ।

‘शुक्रवासरे सप्ताहान्तिकशीघ्रकार्याचरणम् आश्रित्य कार्ये यदि प्रमादाः भवेयुः तर्हि अनन्तरं वेतनवृद्धिः पदोन्नतिः वा न लभ्येत । खेदश्च बहून् सप्ताहान् यावत् बाधेत’ इति विचिन्त्य तया सावधानतया परिशील्य कानिचन परिवर्तनानि तत्रैव निर्दिष्टानि । पुनः घटिका दृष्टा तया । घटी सूचयन्ती आसीत् - पादोनषड्वादनम् आसन्नम् इति । सा तां सञ्चिकां स्वकीयं स्यूतं च गृहीत्वा रभसेन प्रबन्धकस्य प्रकोष्ठम् उपसर्प्य अन्तः प्रविश्य उत्पीठिकायाम् अभिलेखितोपेतं सम्पुटं संस्थाप्य पुनः प्रबन्धकस्य मुखे दृश्यमानं प्रतिस्पन्दं द्रष्टुम् अनिच्छन्ती प्रबन्धकम् उद्दिश्य आप्रच्छनवचनम् अपि अव्याहृत्य स्वस्य असन्तोषं व्यक्तीकुर्वती कार्यालयतः प्रस्थिता ।

उन्नयनीं प्रविश्य यानाङ्गणभूमिकां सूचयन्तं पिञ्जं नुत्त्वा - ‘षड्वादने प्रस्थितम् इति कारणेन अद्य प्रयाणाय एकघण्टात्मकस्य अतिरिक्तसमयस्य विनियोगः करणीयः भवेत् एव मया’ इति सा अचिन्तयत् । उन्नयनीतः बहिः आगत्य, तत्र स्थितस्य स्वकार्-यानस्य द्वारम् उद्घाट्य पृष्ठासन्दे स्यूतं प्रक्षिप्य यदा यानं मुख्यमार्गं प्रति नीतं तदा यथा तया पूर्वम् ऊहितं तथैव वाहनानां पादचारिणां च यातायातसम्मर्दः महान् एव आसीत् । तत् दृष्ट्वा सा नितरां खिन्ना अभवत् । ‘पिपीलिकानां महती पङ्क्तिः यथा क्षितौ नेदिष्ठाः दरीः उद्दिश्य गच्छति तथा अस्ति एतत् दृश्यम्’ इति भावः आगतः तस्याः मनसि ।

वाहनानां वेगः नितरां न्यूनः । पौनःपुन्येन स्थगिततां प्राप्नुवन् मन्दं मन्दम् अग्रे गच्छति स्म वाहनसमूहः । नीरसताविमोचनाय दामिनी काञ्चित् ध्वनिमुद्रिकाम् आहृत्य ताम् अचालयत् । कथमपि सर्वान् सङ्केतदीपान् अतिक्रम्य तस्याः यानं यावत् नगरात् बहिः सप्तकिलोमीटर्-परिमितं दूरं व्यतीत्य उपपथत्रयोपेतं राजमार्गं प्राप्नोत् तावता एका होरा व्यतीता आसीत् । दामिनी क्षिप्रं यानस्य वेगम् अधिकीकृत्य मनागिव उपशमनम् अनुभूतवती ।

किञ्चिदनन्तरं वेगेन गच्छतः तस्याः कार्-यानस्य अग्रे अकस्मात् अनिरीक्षितरूपेण राजमार्गं तरीतुं प्रयतमानः कश्चन कृष्णवर्णीयः जन्तुः आपतत् । सा यानस्य वेगं न्यूनीकृत्य मार्गपार्श्वे यानं स्थगयित्वा यानं पुनः पृष्ठतः नीत्वा दुर्घटनास्थलं प्राप्तवती । तस्मिन्नेव दिने नववारम् इतस्ततः उल्लङ्घनं कृत्वा अन्ते दुर्भाग्यवशात् तस्याः यानस्य निष्पीडनं प्राप्य मरणं प्राप्तवान् आसीत् कश्चन बिडालः । दामिनी मार्जारस्य कलेवरं दृष्ट्वा विषण्णा सती - ‘हा हन्त ! कीदृशम् अकार्यम् आचरितं मया !’ इति आत्मानं निन्दित्वा ततः तद् मृतशरीरम् उन्नीय मार्गस्य तीरे कस्मिंश्चित् गर्ते यथोचितं संस्थाप्य पुनः याने उपविश्य राजमार्गे वाहनसमूहमध्ये द्योतकदीपस्य (इण्डिकेटर्) साहाय्येन अवकाशं कल्पयित्वा अग्रे गमनम् आरब्धवती ।

यानं पञ्चाशत्किलोमीटर्-परिमितं वेगं यावत् पुनः प्राप्नोत् तावत् दुर्घटनास्थलस्य दृश्यं स्वस्य मनस्तः अपनेतुं न अशक्नोत् सा । ततः महती पीडा अनुभूता तया ।

तावता पृष्ठतः कश्चन व्यान्-याचाचालकः तस्याः मनः आक्रष्टुं वाहनस्य अग्रदीपान् तीव्रतया प्रकाशयितुं प्रयतमानः दृष्टः । यतः मार्गे चलतां यानानां चालकानां च मध्ये परस्परसंवादेन निवेदनप्रतिनिवेदनयोः विनिमयः न सम्भवति । अग्रे गच्छत् अपरं यानम् अतिक्रान्तुं प्राचुर्येण चालकाः स्वस्य वाहनस्य अग्रदीपान् पृष्ठदीपान् वा उपयुज्य सङ्केतान् कुर्वन्तः स्वनिवेदनानि सूचयन्ति । ‘अयम् अपि मम यानम् अतिक्रम्य अग्रे गन्तुम् इच्छति’ इति विचिन्त्य सा आदौ स्वस्य यानस्य पृष्ठदीपान् उपयुज्य प्रतिसङ्केतं दर्शयित्वा पृष्ठदर्शिदर्पणे हस्तेन ‘अग्रे स्रियताम्’ इति सङ्केतं कृतवती । किन्तु स च व्यान्-यानचालकः तस्याः कार्-यानस्य अतिक्रमणोद्देशम् अवहन् इव आचरितवान् । सा पृष्ठदीपानां साहाय्येन पुनः यथापूर्वं सङ्केतम् अकरोत्, स्वस्य यानस्य गतिं मनागिव मन्दम् अकरोत् च । स च चालकः स्वस्य व्यान्यानस्य गतिम् अपि न्यूनीकृत्य स्पष्टम् अकरोत् यत् तस्याः कार्यानम् अतिक्रान्तुं मम कापि रुचिः नास्ति इति ।

रात्रेः अन्धकारः पूर्णतया व्याप्तः, अतः व्यान्-यानचालकस्य मुखं स्पष्टतया दर्पणे न प्रतिबिम्ब्यते स्म । तस्य आकृतिमात्रम् एव अभिज्ञायते स्म । ततः तया अवगतं यत् सः कश्चन युवकः इति । सः वेगेन हस्तं चालयन् तर्जन्या अवगोरणशैल्या सङ्केतं कुर्वन् अदृश्यत ।

‘एतस्य चालकस्य आशयः कः स्यात् ?’ इति चिन्तयन्ती दामिनी विविधानि कारणानि आकलितवती । ‘कार्-यानद्वारेषु अन्यतमं सम्यक् पिहितं नास्ति किम् ?’, ‘किं पृष्ठदीपयोः अन्यतरः न प्रकाशते ?’, ‘किं यानम् अधिकं धूमं त्यजत् अस्ति ?’ ‘यदा मार्जारयानयोः सङ्घट्टः अभूत् तदा यानस्य काचित् क्षतिः जाता किम् ?’ इत्येवंप्रकारेण ऊहापोहान् कृत्वा तया निर्णयः स्वीकृतः - द्वयोः यानयोः मध्ये दूरं निर्मातव्यम् इति ।

सा यानस्य वेगं वर्धयति चेत् सः अपि स्वस्य यानस्य वेगं वर्धयति स्म । वेगः न्यूनीक्रियेत चेत् सः अपि तथैव करोति स्म । तस्याम् उपपथं परिवर्त्य शीघ्रगतिउपपथं स्वीकुर्वत्यां, सः अपि तथैव कुर्वन् स्वस्य यानेन तस्याः यानस्य अनुसरणम् अत्यक्त्वा स्वस्य व्यान्-यानं दामिन्याः कार्यानस्य पृष्ठतः एव चालयति स्म । एवम् ओलम्पिक्-स्पर्धासु धावनकर्त्रोः प्रतिस्पर्धिनोः इव तयोः यानयोः गमनं जायमानम् आसीत् । अनारतं षट्पादमितात् अन्तरात् अपि न्यूनम् अन्तरं स्थापयति स्म सः जनः । एवं वेगं वर्धयिन्ती सा अजानती एव स्वस्य यानस्य वेगं शतकिलोमीटर्मितं प्रापयत् । एतादृशी स्थितिः उत्पन्ना यत् यदि सा गतिरोधकम् उपायोक्ष्यत् तर्हि तस्मात् राजमार्गे बहूनि यानानि दुर्घटनाग्रस्तानि एव भवेयुः ।

तदा अकस्मात् तया किञ्चन वृत्तान्तः स्मृतः । ततः सा नितरां कातरा अभूत् । भीतभीता सा ‘हे देव !’ इति उच्चैः आक्रन्दनं कृतवती । मासद्वयात् मासत्रयात् वा पूर्वं तस्मिन्नेव राजमार्गे कश्चन अपराधः अभवत् । कश्चन अपसदः राजमार्गे काञ्चित् एकाकिनीं यानचालिकां युवतिम् अपहृत्य धर्षणं कृत्वा छुरिकया तस्याः गलं छित्त्वा तस्याः मृतदेहं राजमार्गस्य पार्श्वे कस्मिंश्चित् गर्ते त्यक्तवान् । एतस्याः भयावहघटनायाः वृत्तान्तः तेषु दिनेषु सर्वेषु वार्तामाध्यमेषु प्रकाशितः । आरक्षकाधिकारिभिः वाहनचालकान्, विशेषतया चालिकाः, सावधानान् कर्तुं राजमार्गे तत्र तत्र प्रकटनानि स्थापितानि आसन् । ‘न जातु राजमार्गे वाहनं स्थग्यताम्’ इति बृहदक्षरोपेतानि फलकानि स्थापितानि । आपत्कालिकसङ्ख्या अपि तत्र प्रकाशिता । मासत्रयानन्तरं तानि प्रकटनानि अदृश्यतां गतानि ।

दामिन्या तु प्रतिदिनं तमेव राजमार्गम् आश्रित्य गृहं प्राप्तव्यम् आसीत् । मार्गान्तरं न विद्यते गृहं प्रति गमनाय । तया अनेकवारं तानि प्रकटनानि दृष्टानि । अपि च तस्मिन् सूचिता आपत्कालिकसङ्ख्या तस्याः जङ्गमवाण्यां स्थापिता आसीत् । सः अपराधी अधुना यावत् न गृहीतः यत् तत् तां सम्प्रति अपि बहुधा बाधते स्म ।

एकेन हस्तेन यानस्य अरित्रचक्रं (STEERING WHEEL) गृह्णती सा झटिति अपरेण हस्तेन स्यूते जङ्गमवाण्याः अन्वेषणम् आरब्धवती । दौर्भाग्यवशात् जङ्गमवाणी स्यूते न दृष्टा । ‘प्रायः कार्यालयतः निर्गमनसमये त्वराकारणतः कार्यालये उत्पीठिकायाम् एव विस्मृत्य त्यक्ता स्यात्’ इति तया चिन्तितम् । ‘अहो ! मम दौर्भाग्यम् !!’ इति स्वगतं वदन्ती सा इतोऽपि विषण्णा अभवत् । भयद्रुता सा अचिरमेव स्वेदेन क्लिन्ना अपि अभवत् ।

राजमार्गे अन्येषां यानचालकानाम् अवधानं आकृष्य स्वस्य दुःस्थितिः ज्ञापनीया इति निर्णीय सा कदाचित् अग्रदीपान् प्रयुज्य, कदाचित् हार्न्-नादेन, कदाचित् वातायनम् उद्घाट्य हस्तं बहिः प्रसार्य वेगेन चालयित्वा च आपत्सङ्केतान् कर्तुम् आरब्धवती । ‘यदि केचन वेगमितेः अतिक्रमणं कुर्वतीं मां दृष्ट्वा आरक्षकान् ज्ञापयेयुः तर्हि तदपि वरम् एव । आरक्षकाय दण्डशुल्कदानम् अपि सम्मतम् एव । आदौ आपदः आत्मरक्षणं चिन्तनीयम्’ इति चिन्तितवती सा ।

किन्तु सा तेषु सर्वेषु अपि प्रयत्नेषु सर्वथा विफला । अकस्मात् तस्याः दृष्टिः क्रोशमापनशिलायाः उपरि पतिता । अजानती एव सा अल्पे एव समये सुमहत् दूरम् अतिक्रान्तवती आसीत् । ततः त्रयाणां किलोमीटराणाम् अनन्तरं तया सः राजमार्गः त्यक्तव्यः तस्याः गृहस्य प्राप्त्यर्थम् । ततः अग्रे अपरिष्कृतः कश्चन मार्गः आश्रयणीयः तया ।

सा सहसा कञ्चन उपायम् अचिन्तयत् - ‘शीघ्रगतिम् आश्रित्य सपदि यानस्य दिशं परिवर्त्य राजमार्गः त्यज्येत चेत् अनिरीक्षितं तत् आचरणम् अनुकर्तुम् असमर्थताम् अनुभूय तेन वराकेण राजमार्गे अग्रे गन्तव्यं भवेत्’ इति । योजनायाः निर्वहणाय वेगम् इतोऽपि वर्धयित्वा अग्रे सरन्ती सा पृष्ठतः वाहनानां सञ्चारं दर्पणे पश्यन्ती वामतः यानं परिवर्तयितुम् उद्युक्ता अभवत् ।

यदा तया यानं तूर्णं राजमार्गस्य दक्षिणतः आरभ्य वामतः परिवर्तितं तदा सर्वे यानचालकाः तस्याः क्षिप्रकारिणा आचरणेन क्रुद्धाः सन्तः सहसा स्वस्य यानानां गतिरोधकान् नुत्तवन्तः । दामिनी तु तेषां प्रतिक्रियायां किञ्चिदपि अवधानम् अदत्त्वा दर्पणे अवलोकमाना पार्श्वमार्गं प्रविष्टवती । राजमार्गे अग्रे गच्छत् तत् व्यान्यानं दर्पणे क्षणद्वयं दृष्ट्वा स्वस्य पराक्रमविषये गर्वम् अनुभवितुं यावत् सा उद्यता तावता तत् व्यान्यानं राजमार्गम् उल्लङ्घ्य वामतः आगच्छत् । तस्य दर्शनात् तस्याः आत्मविश्वासः पूर्णतया भग्नः एव ।

ततः तस्याः गृहं तिष्ठति किलोमीटर्-मात्रमिते दूरे । किन्तु मार्गस्य स्थितिः अतीव शोचनीया । सः निर्जनप्रदेशः अपि । तत्र मार्गस्य पार्श्वे विद्युद्दीपाः न सन्ति अपि । अतः सः उपमार्गः पूर्णतया अन्धकारमयः । यानयोर्मध्ये अन्तरं पुनः न्यूनम् अभवत् ।

रामरक्षास्तोत्रं जपन्ती दामिनी पञ्चाशन्मीटर्-परिमितदूरं प्राप्य हार्न्-चालनेन गृहे स्थितानाम् अनुजस्य मातुः पितुः वा अवधानम् आक्रष्टुं प्रयासम् आरब्धवती । दिष्ट्या हार्न्-ध्वनिं श्रुत्वा गृहजनाः गृहात् बहिः आगतवन्तः । किन्तु ते न अजानन् - किं प्रवर्तते इति ।

दामिनी यानं गृहस्य पुरतः स्थगयित्वा उच्चैः - ‘तूर्णं गृहात् भुशुण्डी आनीयताम्’ इति उक्त्वा कान्दिशीका सती पितरम् उपसर्प्य तस्य पृष्ठतः स्थित्वा - ‘‘अयं कश्चन जनः मां षोडशकिलोमीटर्-मितदूरतः अनुसरन् गृहपर्यन्तम् आगतः’’ इति सोद्वेगं निवेदितवती ।

तस्याः पिता भीमरावः पूर्वं सेनायां कृतकार्यः । अतः सः गृहे अनुमतिपत्रसहितां भुशुण्डीं स्थापयति स्म । दामिन्याः अनुजः सहसा गृहं प्रविश्य ततः भुशुण्डीं स्वीकृत्य ततः आगत्य पित्रे दत्तवान् ।

व्यान्-चालकः स्वस्य वाहनं स्थगयित्वा यावत् बहिः आगतवान् तावता भीमरावः भुशुण्डीं तं युवकं लक्ष्यीकृत्य गृहीत्वा - ‘‘तत्र एव तिष्ठ । करौ उन्नय । अन्यथा हतः भविष्यसि’’ इति भर्त्सनपूर्वकम् आदिष्टवान् ।

वीतकातरः सः युवकः - ‘‘मां मा मारयतु आर्य । अहं न मारणीयः’ इति वदन् प्राणयाचनाम् आरब्धवान् ।

एतत् दृष्ट्वा दामिनी तस्मात् पुरुषात् एकघण्टां यावत् या भीतिः यातना च अनुभूता तां स्मृत्वा - ‘इदानीं तु स्थितेः परिवर्तनम् अभवत्’ इति चिन्तयित्वा मनागिव तृप्तिं प्राप्तवती ।

किञ्चित् धैर्यं प्राप्य सा - ‘‘अहं त्वां न जाने । किमर्थं माम् अनुसरसि त्वम् ?’’ इति तं सतर्जनम् उक्त्वा अनुजम् उद्दिश्य - ‘‘तूर्णम् आरक्षकान् निवेदय’’ इति आज्ञाम् अकरोत् ।

सः युवकः भीमरावम् उद्दिश्य - ‘‘आर्य ! चोरः एतस्याः याने विद्यते । तम् उद्दिश्य भवान् भुशुण्डीं लक्ष्यीकरोतु, न तु माम् उद्दिश्य । यदा एषा यानं राजमार्गे स्थगितवती (मार्जारस्य निमित्तं) तदा अयं चोरः यानं प्रविष्टः । तस्मात् चोरात् अस्याः कापि हानिः न भवेत् इति धिया अहं तु एतां सूचयितुं बहुधा प्रयत्नम् अकरवम् । ततः आरभ्य याने एतस्याः पृष्ठतः एव निलीय स्थितः सः चोरः निरन्तरं वाहनस्य अनुसरणं यत् प्रचलति तत् कदा परित्यज्येत, कदा वा अवसरः प्राप्येत इति प्रतीक्षमाणः एव आसीत् । आरक्षकाः तु मया आदौ एव सूचिताः । प्रायेण ते मार्गे एव सन्ति’’ इति उच्चैः उक्तवान् ।

एतत् सर्वं निशम्य भीमरावादयः करदीपं तस्मिन् कार्याने प्रकाश्य तत्र हस्तेन छुरिकां गृहीत्वा रहसि उपविष्टं कञ्चित् दृष्ट्वा - ‘महती आपत् एव परिहृता अस्य युवकस्य उपकारात्’ इति अवगत्य तं चोरं गृहीत्वा बद्धवन्तः ।

तावता अनतिदूरतः आरक्षकाणां यानस्य घोषः अश्रूयत ।





na jātu rājamārge vāhanaṃ sthagyatām

\* kṛṣṇaprasādaśeṇai

Email - rkpshenoy@gmail.com

śukravāsaraḥ . anantaraṃ dinadvayātmakaḥ virāmaḥ kāryālayasya . dāminī kāryālayataḥ pañcavādane nirgantum icchantī paunaḥpunyena ghaṭikāṃ paśyantī āsīt . yato hi nagare sāptāhāntavāhanānāṃ sañcāraḥ sammardaḥ ca kāryālayapidhānasamayānantaram adhikaḥ bhavati . tasyāḥ gṛhaṃ tu nagarasya upāntabhāge tiṣṭhati . nagarasya rathyām atikramya rājamārgam āśritya ṣoḍaśakilomīṭar-parimitaṃ dūram atikrāntavyaṃ bhavati tayā gṛhaprāptaye .

yadā ghaṭikā sāyaṅkālasya sārdhacaturvādanaṃ darśayantī āsīt tadā prabandhakaḥ - ‘atimahattvapūrṇaṃ kiñcana kāryam etat’ iti vadan kāñcana sañcikāṃ tasyāḥ utpīṭhikāyāṃ sthāpitavān .

‘dhik etam . dhik vārṣikakāryanirīkṣaṇasamayam . prabandhakaḥ yadi icchet tarhi kāryālayasya udghāṭanasamayāt ārabhya mādhyāhnikabhojanavirāmaparyantaṃ yadā kadācidapi etat kāryaṃ dātum aśakṣyat . kintu eṣaḥ tat na karoti’ iti cintayantī sā manasi eva prabandhakaṃ nindantī kārye udyatā abhavat . adyatve pratiśukravāsare evameva pracalati prabandhakasya vyavahāraḥ ityapi sā asmarat . sañcikāyāḥ antaḥ āsīt dvādaśapuṭātmakaḥ kaścana abhilekhaḥ . ‘etasya pūrṇāvalokanaṃ kṛtvā ṣaḍvādanāt pūrvaṃ kāryaṃ samāpayituṃ na śakyate’ iti tayā avagatam .

‘śukravāsare saptāhāntikaśīghrakāryācaraṇam āśritya kārye yadi pramādāḥ bhaveyuḥ tarhi anantaraṃ vetanavṛddhiḥ padonnatiḥ vā na labhyeta . khedaśca bahūn saptāhān yāvat bādheta’ iti vicintya tayā sāvadhānatayā pariśīlya kānicana parivartanāni tatraiva nirdiṣṭāni . punaḥ ghaṭikā dṛṣṭā tayā . ghaṭī sūcayantī āsīt - pādonaṣaḍvādanam āsannam iti . sā tāṃ sañcikāṃ svakīyaṃ syūtaṃ ca gṛhītvā rabhasena prabandhakasya prakoṣṭham upasarpya antaḥ praviśya utpīṭhikāyām abhilekhitopetaṃ sampuṭaṃ saṃsthāpya punaḥ prabandhakasya mukhe dṛśyamānaṃ pratispandaṃ draṣṭum anicchantī prabandhakam uddiśya āpracchanavacanam api avyāhṛtya svasya asantoṣaṃ vyaktīkurvatī kāryālayataḥ prasthitā .

unnayanīṃ praviśya yānāṅgaṇabhūmikāṃ sūcayantaṃ piñjaṃ nuttvā - ‘ṣaḍvādane prasthitam iti kāraṇena adya prayāṇāya ekaghaṇṭātmakasya atiriktasamayasya viniyogaḥ karaṇīyaḥ bhavet eva mayā’ iti sā acintayat . unnayanītaḥ bahiḥ āgatya, tatra sthitasya svakār-yānasya dvāram udghāṭya pṛṣṭhāsande syūtaṃ prakṣipya yadā yānaṃ mukhyamārgaṃ prati nītaṃ tadā yathā tayā pūrvam ūhitaṃ tathaiva vāhanānāṃ pādacāriṇāṃ ca yātāyātasammardaḥ mahān eva āsīt . tat dṛṣṭvā sā nitarāṃ khinnā abhavat . ‘pipīlikānāṃ mahatī paṅktiḥ yathā kṣitau nediṣṭhāḥ darīḥ uddiśya gacchati tathā asti etat dṛśyam’ iti bhāvaḥ āgataḥ tasyāḥ manasi .

vāhanānāṃ vegaḥ nitarāṃ nyūnaḥ . paunaḥpunyena sthagitatāṃ prāpnuvan mandaṃ mandam agre gacchati sma vāhanasamūhaḥ . nīrasatāvimocanāya dāminī kāñcit dhvanimudrikām āhṛtya tām acālayat . kathamapi sarvān saṅketadīpān atikramya tasyāḥ yānaṃ yāvat nagarāt bahiḥ saptakilomīṭar-parimitaṃ dūraṃ vyatītya upapathatrayopetaṃ rājamārgaṃ prāpnot tāvatā ekā horā vyatītā āsīt . dāminī kṣipraṃ yānasya vegam adhikīkṛtya manāgiva upaśamanam anubhūtavatī .

kiñcidanantaraṃ vegena gacchataḥ tasyāḥ kār-yānasya agre akasmāt anirīkṣitarūpeṇa rājamārgaṃ tarītuṃ prayatamānaḥ kaścana kṛṣṇavarṇīyaḥ jantuḥ āpatat . sā yānasya vegaṃ nyūnīkṛtya mārgapārśve yānaṃ sthagayitvā yānaṃ punaḥ pṛṣṭhataḥ nītvā durghaṭanāsthalaṃ prāptavatī . tasminneva dine navavāram itastataḥ ullaṅghanaṃ kṛtvā ante durbhāgyavaśāt tasyāḥ yānasya niṣpīḍanaṃ prāpya maraṇaṃ prāptavān āsīt kaścana biḍālaḥ . dāminī mārjārasya kalevaraṃ dṛṣṭvā viṣaṇṇā satī - ‘hā hanta ! kīdṛśam akāryam ācaritaṃ mayā !’ iti ātmānaṃ ninditvā tataḥ tad mṛtaśarīram unnīya mārgasya tīre kasmiṃścit garte yathocitaṃ saṃsthāpya punaḥ yāne upaviśya rājamārge vāhanasamūhamadhye dyotakadīpasya (iṇḍikeṭar) sāhāyyena avakāśaṃ kalpayitvā agre gamanam ārabdhavatī .

yānaṃ pañcāśatkilomīṭar-parimitaṃ vegaṃ yāvat punaḥ prāpnot tāvat durghaṭanāsthalasya dṛśyaṃ svasya manastaḥ apanetuṃ na aśaknot sā . tataḥ mahatī pīḍā anubhūtā tayā .

tāvatā pṛṣṭhataḥ kaścana vyān-yācācālakaḥ tasyāḥ manaḥ ākraṣṭuṃ vāhanasya agradīpān tīvratayā prakāśayituṃ prayatamānaḥ dṛṣṭaḥ . yataḥ mārge calatāṃ yānānāṃ cālakānāṃ ca madhye parasparasaṃvādena nivedanapratinivedanayoḥ vinimayaḥ na sambhavati . agre gacchat aparaṃ yānam atikrāntuṃ prācuryeṇa cālakāḥ svasya vāhanasya agradīpān pṛṣṭhadīpān vā upayujya saṅketān kurvantaḥ svanivedanāni sūcayanti . ‘ayam api mama yānam atikramya agre gantum icchati’ iti vicintya sā ādau svasya yānasya pṛṣṭhadīpān upayujya pratisaṅketaṃ darśayitvā pṛṣṭhadarśidarpaṇe hastena ‘agre sriyatām’ iti saṅketaṃ kṛtavatī . kintu sa ca vyān-yānacālakaḥ tasyāḥ kār-yānasya atikramaṇoddeśam avahan iva ācaritavān . sā pṛṣṭhadīpānāṃ sāhāyyena punaḥ yathāpūrvaṃ saṅketam akarot, svasya yānasya gatiṃ manāgiva mandam akarot ca . sa ca cālakaḥ svasya vyānyānasya gatim api nyūnīkṛtya spaṣṭam akarot yat tasyāḥ kāryānam atikrāntuṃ mama kāpi ruciḥ nāsti iti .

rātreḥ andhakāraḥ pūrṇatayā vyāptaḥ, ataḥ vyān-yānacālakasya mukhaṃ spaṣṭatayā darpaṇe na pratibimbyate sma . tasya ākṛtimātram eva abhijñāyate sma . tataḥ tayā avagataṃ yat saḥ kaścana yuvakaḥ iti . saḥ vegena hastaṃ cālayan tarjanyā avagoraṇaśailyā saṅketaṃ kurvan adṛśyata .

‘etasya cālakasya āśayaḥ kaḥ syāt ?’ iti cintayantī dāminī vividhāni kāraṇāni ākalitavatī . ‘kār-yānadvāreṣu anyatamaṃ samyak pihitaṃ nāsti kim ?’, ‘kiṃ pṛṣṭhadīpayoḥ anyataraḥ na prakāśate ?’, ‘kiṃ yānam adhikaṃ dhūmaṃ tyajat asti ?’ ‘yadā mārjārayānayoḥ saṅghaṭṭaḥ abhūt tadā yānasya kācit kṣatiḥ jātā kim ?’ ityevaṃprakāreṇa ūhāpohān kṛtvā tayā nirṇayaḥ svīkṛtaḥ - dvayoḥ yānayoḥ madhye dūraṃ nirmātavyam iti .

sā yānasya vegaṃ vardhayati cet saḥ api svasya yānasya vegaṃ vardhayati sma . vegaḥ nyūnīkriyeta cet saḥ api tathaiva karoti sma . tasyām upapathaṃ parivartya śīghragatiupapathaṃ svīkurvatyāṃ, saḥ api tathaiva kurvan svasya yānena tasyāḥ yānasya anusaraṇam atyaktvā svasya vyān-yānaṃ dāminyāḥ kāryānasya pṛṣṭhataḥ eva cālayati sma . evam olampik-spardhāsu dhāvanakartroḥ pratispardhinoḥ iva tayoḥ yānayoḥ gamanaṃ jāyamānam āsīt . anārataṃ ṣaṭpādamitāt antarāt api nyūnam antaraṃ sthāpayati sma saḥ janaḥ . evaṃ vegaṃ vardhayintī sā ajānatī eva svasya yānasya vegaṃ śatakilomīṭarmitaṃ prāpayat . etādṛśī sthitiḥ utpannā yat yadi sā gatirodhakam upāyokṣyat tarhi tasmāt rājamārge bahūni yānāni durghaṭanāgrastāni eva bhaveyuḥ .

tadā akasmāt tayā kiñcana vṛttāntaḥ smṛtaḥ . tataḥ sā nitarāṃ kātarā abhūt . bhītabhītā sā ‘he deva !’ iti uccaiḥ ākrandanaṃ kṛtavatī . māsadvayāt māsatrayāt vā pūrvaṃ tasminneva rājamārge kaścana aparādhaḥ abhavat . kaścana apasadaḥ rājamārge kāñcit ekākinīṃ yānacālikāṃ yuvatim apahṛtya dharṣaṇaṃ kṛtvā churikayā tasyāḥ galaṃ chittvā tasyāḥ mṛtadehaṃ rājamārgasya pārśve kasmiṃścit garte tyaktavān . etasyāḥ bhayāvahaghaṭanāyāḥ vṛttāntaḥ teṣu dineṣu sarveṣu vārtāmādhyameṣu prakāśitaḥ . ārakṣakādhikāribhiḥ vāhanacālakān, viśeṣatayā cālikāḥ, sāvadhānān kartuṃ rājamārge tatra tatra prakaṭanāni sthāpitāni āsan . ‘na jātu rājamārge vāhanaṃ sthagyatām’ iti bṛhadakṣaropetāni phalakāni sthāpitāni . āpatkālikasaṅkhyā api tatra prakāśitā . māsatrayānantaraṃ tāni prakaṭanāni adṛśyatāṃ gatāni .

dāminyā tu pratidinaṃ tameva rājamārgam āśritya gṛhaṃ prāptavyam āsīt . mārgāntaraṃ na vidyate gṛhaṃ prati gamanāya . tayā anekavāraṃ tāni prakaṭanāni dṛṣṭāni . api ca tasmin sūcitā āpatkālikasaṅkhyā tasyāḥ jaṅgamavāṇyāṃ sthāpitā āsīt . saḥ aparādhī adhunā yāvat na gṛhītaḥ yat tat tāṃ samprati api bahudhā bādhate sma .

ekena hastena yānasya aritracakraṃ (STEERING WHEEL) gṛhṇatī sā jhaṭiti apareṇa hastena syūte jaṅgamavāṇyāḥ anveṣaṇam ārabdhavatī . daurbhāgyavaśāt jaṅgamavāṇī syūte na dṛṣṭā . ‘prāyaḥ kāryālayataḥ nirgamanasamaye tvarākāraṇataḥ kāryālaye utpīṭhikāyām eva vismṛtya tyaktā syāt’ iti tayā cintitam . ‘aho ! mama daurbhāgyam !!’ iti svagataṃ vadantī sā ito'pi viṣaṇṇā abhavat . bhayadrutā sā acirameva svedena klinnā api abhavat .

rājamārge anyeṣāṃ yānacālakānām avadhānaṃ ākṛṣya svasya duḥsthitiḥ jñāpanīyā iti nirṇīya sā kadācit agradīpān prayujya, kadācit hārn-nādena, kadācit vātāyanam udghāṭya hastaṃ bahiḥ prasārya vegena cālayitvā ca āpatsaṅketān kartum ārabdhavatī . ‘yadi kecana vegamiteḥ atikramaṇaṃ kurvatīṃ māṃ dṛṣṭvā ārakṣakān jñāpayeyuḥ tarhi tadapi varam eva . ārakṣakāya daṇḍaśulkadānam api sammatam eva . ādau āpadaḥ ātmarakṣaṇaṃ cintanīyam’ iti cintitavatī sā .

kintu sā teṣu sarveṣu api prayatneṣu sarvathā viphalā . akasmāt tasyāḥ dṛṣṭiḥ krośamāpanaśilāyāḥ upari patitā . ajānatī eva sā alpe eva samaye sumahat dūram atikrāntavatī āsīt . tataḥ trayāṇāṃ kilomīṭarāṇām anantaraṃ tayā saḥ rājamārgaḥ tyaktavyaḥ tasyāḥ gṛhasya prāptyartham . tataḥ agre apariṣkṛtaḥ kaścana mārgaḥ āśrayaṇīyaḥ tayā .

sā sahasā kañcana upāyam acintayat - ‘śīghragatim āśritya sapadi yānasya diśaṃ parivartya rājamārgaḥ tyajyeta cet anirīkṣitaṃ tat ācaraṇam anukartum asamarthatām anubhūya tena varākeṇa rājamārge agre gantavyaṃ bhavet’ iti . yojanāyāḥ nirvahaṇāya vegam ito'pi vardhayitvā agre sarantī sā pṛṣṭhataḥ vāhanānāṃ sañcāraṃ darpaṇe paśyantī vāmataḥ yānaṃ parivartayitum udyuktā abhavat .

yadā tayā yānaṃ tūrṇaṃ rājamārgasya dakṣiṇataḥ ārabhya vāmataḥ parivartitaṃ tadā sarve yānacālakāḥ tasyāḥ kṣiprakāriṇā ācaraṇena kruddhāḥ santaḥ sahasā svasya yānānāṃ gatirodhakān nuttavantaḥ . dāminī tu teṣāṃ pratikriyāyāṃ kiñcidapi avadhānam adattvā darpaṇe avalokamānā pārśvamārgaṃ praviṣṭavatī . rājamārge agre gacchat tat vyānyānaṃ darpaṇe kṣaṇadvayaṃ dṛṣṭvā svasya parākramaviṣaye garvam anubhavituṃ yāvat sā udyatā tāvatā tat vyānyānaṃ rājamārgam ullaṅghya vāmataḥ āgacchat . tasya darśanāt tasyāḥ ātmaviśvāsaḥ pūrṇatayā bhagnaḥ eva .

tataḥ tasyāḥ gṛhaṃ tiṣṭhati kilomīṭar-mātramite dūre . kintu mārgasya sthitiḥ atīva śocanīyā . saḥ nirjanapradeśaḥ api . tatra mārgasya pārśve vidyuddīpāḥ na santi api . ataḥ saḥ upamārgaḥ pūrṇatayā andhakāramayaḥ . yānayormadhye antaraṃ punaḥ nyūnam abhavat .

rāmarakṣāstotraṃ japantī dāminī pañcāśanmīṭar-parimitadūraṃ prāpya hārn-cālanena gṛhe sthitānām anujasya mātuḥ pituḥ vā avadhānam ākraṣṭuṃ prayāsam ārabdhavatī . diṣṭyā hārn-dhvaniṃ śrutvā gṛhajanāḥ gṛhāt bahiḥ āgatavantaḥ . kintu te na ajānan - kiṃ pravartate iti .

dāminī yānaṃ gṛhasya purataḥ sthagayitvā uccaiḥ - ‘tūrṇaṃ gṛhāt bhuśuṇḍī ānīyatām’ iti uktvā kāndiśīkā satī pitaram upasarpya tasya pṛṣṭhataḥ sthitvā - ‘‘ayaṃ kaścana janaḥ māṃ ṣoḍaśakilomīṭar-mitadūrataḥ anusaran gṛhaparyantam āgataḥ’’ iti sodvegaṃ niveditavatī .

tasyāḥ pitā bhīmarāvaḥ pūrvaṃ senāyāṃ kṛtakāryaḥ . ataḥ saḥ gṛhe anumatipatrasahitāṃ bhuśuṇḍīṃ sthāpayati sma . dāminyāḥ anujaḥ sahasā gṛhaṃ praviśya tataḥ bhuśuṇḍīṃ svīkṛtya tataḥ āgatya pitre dattavān .

vyān-cālakaḥ svasya vāhanaṃ sthagayitvā yāvat bahiḥ āgatavān tāvatā bhīmarāvaḥ bhuśuṇḍīṃ taṃ yuvakaṃ lakṣyīkṛtya gṛhītvā - ‘‘tatra eva tiṣṭha . karau unnaya . anyathā hataḥ bhaviṣyasi’’ iti bhartsanapūrvakam ādiṣṭavān .

vītakātaraḥ saḥ yuvakaḥ - ‘‘māṃ mā mārayatu ārya . ahaṃ na māraṇīyaḥ’ iti vadan prāṇayācanām ārabdhavān .

etat dṛṣṭvā dāminī tasmāt puruṣāt ekaghaṇṭāṃ yāvat yā bhītiḥ yātanā ca anubhūtā tāṃ smṛtvā - ‘idānīṃ tu sthiteḥ parivartanam abhavat’ iti cintayitvā manāgiva tṛptiṃ prāptavatī .

kiñcit dhairyaṃ prāpya sā - ‘‘ahaṃ tvāṃ na jāne . kimarthaṃ mām anusarasi tvam ?’’ iti taṃ satarjanam uktvā anujam uddiśya - ‘‘tūrṇam ārakṣakān nivedaya’’ iti ājñām akarot .

saḥ yuvakaḥ bhīmarāvam uddiśya - ‘‘ārya ! coraḥ etasyāḥ yāne vidyate . tam uddiśya bhavān bhuśuṇḍīṃ lakṣyīkarotu, na tu mām uddiśya . yadā eṣā yānaṃ rājamārge sthagitavatī (mārjārasya nimittaṃ) tadā ayaṃ coraḥ yānaṃ praviṣṭaḥ . tasmāt corāt asyāḥ kāpi hāniḥ na bhavet iti dhiyā ahaṃ tu etāṃ sūcayituṃ bahudhā prayatnam akaravam . tataḥ ārabhya yāne etasyāḥ pṛṣṭhataḥ eva nilīya sthitaḥ saḥ coraḥ nirantaraṃ vāhanasya anusaraṇaṃ yat pracalati tat kadā parityajyeta, kadā vā avasaraḥ prāpyeta iti pratīkṣamāṇaḥ eva āsīt . ārakṣakāḥ tu mayā ādau eva sūcitāḥ . prāyeṇa te mārge eva santi’’ iti uccaiḥ uktavān .

etat sarvaṃ niśamya bhīmarāvādayaḥ karadīpaṃ tasmin kāryāne prakāśya tatra hastena churikāṃ gṛhītvā rahasi upaviṣṭaṃ kañcit dṛṣṭvā - ‘mahatī āpat eva parihṛtā asya yuvakasya upakārāt’ iti avagatya taṃ coraṃ gṛhītvā baddhavantaḥ .

tāvatā anatidūrataḥ ārakṣakāṇāṃ yānasya ghoṣaḥ aśrūyata .
