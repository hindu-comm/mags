+++
title = "12 अमोघं दानम् * (सं) मञ्जुनाथः ए"

+++
**अमोघं दानम्**

\* (सं) मञ्जुनाथः ए.एन्.

वयं सर्वे तां कथां जानीमः एव, यस्यां च काचित् वृद्धा देशरक्षणाय स्वस्य पुत्रचतुष्टयम् अपि सैन्यं प्रति प्रेषितवती इति । तत्तुल्या एव काचित् घटना एषु दिनेषु प्रवृत्ता ।

‘श्रीरामविद्याकेन्द्रम्’ इति ख्यातनाम्नी शिक्षणसंस्था कर्णाटके ‘कल्लड्क’नामके स्थाने विद्यते । तत्र त्रिसहस्राधिकाः छात्राः आ शिशुमन्दिरतः पदवीशिक्षणपर्यन्तम् अभ्यस्यन्ति । शताधिकाः अध्यापकाः तत्र बोधयन्ति ।

कर्णाटकराज्ये सर्वासु सर्वकारीयानुदानितशालासु अपराह्णे निश्शुल्कं भोजनं दीयते छात्राणां कृते । शिक्षासंस्थाः काश्चन शुल्करहिताः सन्ति, याः सर्वकारतः साहाय्यधनम् अप्राप्नुवत्यः अपि निश्शुल्कं शिक्षणं भोजनञ्च प्रयच्छन्ति । तदा धार्मिकसंस्थाः मठमन्दिराणि च तासां भोजनादिव्यवस्थायां सहकुर्वन्ति । एवंरीत्या साहाय्यधनं प्राप्य चलन्त्यः उपचतुश्शताः शिक्षासंस्थाः सन्ति कर्णाटके ।

कोल्लूरीयः श्रीमूकाम्बिकादेवालयः श्रीरामविद्याकेन्द्रे पठतां छात्राणां भोजनव्ययं वहति स्म, आ बहोः कालात् । किन्तु तदनुदानं स्थगितम् अभवत् विभिन्नैः राजनीतिकारणैः । अतः संस्थाचालनं कष्टाय अभवत् । तस्मात् तया विद्यासंस्थया ‘भिक्षां देहि’ इति अभियानम् आरब्धम् । जनाः बहवः स्वसामर्थ्यानुसारं साहाय्यं कर्तुम् अहमहमिकया आगताः । केचन धनम्, अन्ये केचन तण्डुलशाकधान्यादीनि वस्तूनि च दानरूपेण दत्तवन्तः ।

तेषु दातृषु अशीतिवर्षीया काचित् वृद्धा अपि अन्यतमा । किन्तु तस्याः दानम् आसीत् अतिविशिष्टम् । ‘मया अपि किमपि दातव्यम्’ इति विचिन्त्य तां शालां प्रति समागता । सा अस्ति छिन्नशाटिकाधारिणी, जीर्णशरीरवती च । तस्याः पादयुगलं पादरक्षारहितम् । सा विद्यालयमुख्येन मिलित्वा ‘स्वीक्रियताम् इदम्’ इति वदन्ती कञ्चित् स्यूतं दत्तवती । कुतूहलेन तं स्यूतं परिशीलितवान् सः मुख्यः । तस्मिन् स्यूते सार्ध-एककिलोमिताः तण्डुलाः आसन् । ततः सा शाटिकायाः अञ्चले बद्धानि ७२ रूप्यकनाणकानि प्रदाय - ‘छात्राणां पोषणे ममापि सहयोगः भवतु’ इति अवदत् ।

एतत् सर्वं दृष्ट्वा द्रुतहृदयः सः मुख्यः तस्याः चरणकमलयोः प्राणमत् । किन्तु स्वपरिचयम् अपि अनुक्त्वा सा ततः निर्गता । तया कृतं दानम् अल्पमेव स्यात्, तथापि तत् आसीत् अमोघम् अविस्मरणीयं च ।

amoghaṃ dānam

\* (saṃ) mañjunāthaḥ e.en.

vayaṃ sarve tāṃ kathāṃ jānīmaḥ eva, yasyāṃ ca kācit vṛddhā deśarakṣaṇāya svasya putracatuṣṭayam api sainyaṃ prati preṣitavatī iti . tattulyā eva kācit ghaṭanā eṣu dineṣu pravṛttā .

‘śrīrāmavidyākendram’ iti khyātanāmnī śikṣaṇasaṃsthā karṇāṭake ‘kallaḍka’nāmake sthāne vidyate . tatra trisahasrādhikāḥ chātrāḥ ā śiśumandirataḥ padavīśikṣaṇaparyantam abhyasyanti . śatādhikāḥ adhyāpakāḥ tatra bodhayanti .

karṇāṭakarājye sarvāsu sarvakārīyānudānitaśālāsu aparāhṇe niśśulkaṃ bhojanaṃ dīyate chātrāṇāṃ kṛte . śikṣāsaṃsthāḥ kāścana śulkarahitāḥ santi, yāḥ sarvakārataḥ sāhāyyadhanam aprāpnuvatyaḥ api niśśulkaṃ śikṣaṇaṃ bhojanañca prayacchanti . tadā dhārmikasaṃsthāḥ maṭhamandirāṇi ca tāsāṃ bhojanādivyavasthāyāṃ sahakurvanti . evaṃrītyā sāhāyyadhanaṃ prāpya calantyaḥ upacatuśśatāḥ śikṣāsaṃsthāḥ santi karṇāṭake .

kollūrīyaḥ śrīmūkāmbikādevālayaḥ śrīrāmavidyākendre paṭhatāṃ chātrāṇāṃ bhojanavyayaṃ vahati sma, ā bahoḥ kālāt . kintu tadanudānaṃ sthagitam abhavat vibhinnaiḥ rājanītikāraṇaiḥ . ataḥ saṃsthācālanaṃ kaṣṭāya abhavat . tasmāt tayā vidyāsaṃsthayā ‘bhikṣāṃ dehi’ iti abhiyānam ārabdham . janāḥ bahavaḥ svasāmarthyānusāraṃ sāhāyyaṃ kartum ahamahamikayā āgatāḥ . kecana dhanam, anye kecana taṇḍulaśākadhānyādīni vastūni ca dānarūpeṇa dattavantaḥ .

teṣu dātṛṣu aśītivarṣīyā kācit vṛddhā api anyatamā . kintu tasyāḥ dānam āsīt ativiśiṣṭam . ‘mayā api kimapi dātavyam’ iti vicintya tāṃ śālāṃ prati samāgatā . sā asti chinnaśāṭikādhāriṇī, jīrṇaśarīravatī ca . tasyāḥ pādayugalaṃ pādarakṣārahitam . sā vidyālayamukhyena militvā ‘svīkriyatām idam’ iti vadantī kañcit syūtaṃ dattavatī . kutūhalena taṃ syūtaṃ pariśīlitavān saḥ mukhyaḥ . tasmin syūte sārdha-ekakilomitāḥ taṇḍulāḥ āsan . tataḥ sā śāṭikāyāḥ añcale baddhāni 72 rūpyakanāṇakāni pradāya - ‘chātrāṇāṃ poṣaṇe mamāpi sahayogaḥ bhavatu’ iti avadat .

etat sarvaṃ dṛṣṭvā drutahṛdayaḥ saḥ mukhyaḥ tasyāḥ caraṇakamalayoḥ prāṇamat . kintu svaparicayam api anuktvā sā tataḥ nirgatā . tayā kṛtaṃ dānam alpameva syāt, tathāpi tat āsīt amogham avismaraṇīyaṃ ca .
