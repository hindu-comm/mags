+++
title = "16 मूल्यवत् उपायनम्"

+++
**मूल्यवत् उपायनम्**

- **लीलावती कृष्णमूर्तिः**

अब्दुलकलाममहोदयः यदा राष्ट्रपतिः आसीत् तदा तेन एकस्मिन् समारम्भे अध्यक्षस्थानं वोढव्यम् आसीत् । तस्य भाषणस्य अनुवादः गुरुराजकरजगिवर्यस्य । समये एव आरक्षकभटैः अनुगम्यमानः कलाममहोदयः सभां प्राविशत् । किञ्चिदनन्तरं गुरुराजकरजगिः अपि सभां प्रवेष्टुम् उद्यतः । तदवसरे सभायाम् उपविष्टानां मध्ये रुदतीं पितृभ्यां सान्त्व्यमानां लघुबालिकां काञ्चित् दृष्टवान् गुरुराजः ।

सः तौ पितरौ पृष्टवान् - ‘‘किमर्थं रोदनम् अस्याः ?’’ इति ।

तौ लज्जाम् अनुभवन्तौ उक्तवन्तौ - ‘‘महोदय ! कलाममहोदयेन सह सम्भाषणं करणीयम् इति एतस्याः इच्छा । वयं तु अतीवसामान्याः । अस्मादृशैः एतद्विषये किं वा कर्तुं शक्येत ?’’ इति ।

सर्वं श्रुत्वा गुरुराजमहोदयः गत्वा सभामञ्चे उपविष्टवान् । अध्यक्षभाषणस्य समाप्तेः अनन्तरं सः कलाममहोदयम् अवदत् - ‘‘भवता सह सम्भाषणं करणीयम् इति इच्छया रुदती अस्ति तत्र काचित् बालिका’’ इति ।

अनुक्षणं कलाममहोदयः - ‘‘एवम् !’’ इति वदन् एव पृष्ठतः स्थितम् एकम् आरक्षकम् आहूय आदिष्टवान् - ‘‘गत्वा तां बालिकाम् आनय’’ इति ।

आरक्षकः तत्र गत्वा पुत्तलिकामिव बालिकाम् उन्नीय आगत्य कलाममहोदयाय दत्तवान् । कलाममहोदयः ताम् अङ्के उपवेश्य नाम इत्यादिकं पृष्ट्वा उत्पीठिकायां स्थापितानि खाद्यानि किञ्चित् तस्याः हस्ते संस्थाप्य एकस्मिन् कागदे स्वस्य हस्ताङ्कनं कृत्वा तदपि तस्यै दत्त्वा तां पित्रोः समीपं प्रेषितवान् । गुरुराजमहोयदयः, अनेके सभासदः च एतत् दृष्ट्वा मूकविस्मिताः जाताः ।

आगमनसमये गुरुराजः बालिकायाः पितुः समीपं गत्वा अवदत् - ‘‘अत्र बहवः दूरदर्शनमाध्यमीयाः दृश्यप्रसारकाः चित्रग्राहकाः च आगच्छन्तः सन्ति । भवान् तेषां समीपं गत्वा कलाममहोदयेन सह स्वपुत्र्याः भावचित्रमेकं स्वीकारयतु । तस्य हस्ताङ्कनपत्रमपि तेन सह योजयित्वा एकं भित्तिफलकं कारयतु । यदा भवत्पुत्री ज्येष्ठा भविष्यति, तदा सा एतस्य मौल्यं ज्ञास्यति । इतोऽधिकमौल्ययुक्तम् उपायनं येन केनापि पित्रा दातुं न शक्यते’’ इति अवदत् ।



**mūlyavat upāyanam**

**  līlāvatī kṛṣṇamūrtiḥ**

abdulakalāmamahodayaḥ yadā rāṣṭrapatiḥ āsīt tadā tena ekasmin samārambhe adhyakṣasthānaṃ voḍhavyam āsīt . tasya bhāṣaṇasya anuvādaḥ gururājakarajagivaryasya . samaye eva ārakṣakabhaṭaiḥ anugamyamānaḥ kalāmamahodayaḥ sabhāṃ prāviśat . kiñcidanantaraṃ gururājakarajagiḥ api sabhāṃ praveṣṭum udyataḥ . tadavasare sabhāyām upaviṣṭānāṃ madhye rudatīṃ pitṛbhyāṃ sāntvyamānāṃ laghubālikāṃ kāñcit dṛṣṭavān gururājaḥ .

saḥ tau pitarau pṛṣṭavān - ‘‘kimarthaṃ rodanam asyāḥ ?’’ iti .

tau lajjām anubhavantau uktavantau - ‘‘mahodaya ! kalāmamahodayena saha sambhāṣaṇaṃ karaṇīyam iti etasyāḥ icchā . vayaṃ tu atīvasāmānyāḥ . asmādṛśaiḥ etadviṣaye kiṃ vā kartuṃ śakyeta ?’’ iti .

sarvaṃ śrutvā gururājamahodayaḥ gatvā sabhāmañce upaviṣṭavān . adhyakṣabhāṣaṇasya samāpteḥ anantaraṃ saḥ kalāmamahodayam avadat - ‘‘bhavatā saha sambhāṣaṇaṃ karaṇīyam iti icchayā rudatī asti tatra kācit bālikā’’ iti .

anukṣaṇaṃ kalāmamahodayaḥ - ‘‘evam !’’ iti vadan eva pṛṣṭhataḥ sthitam ekam ārakṣakam āhūya ādiṣṭavān - ‘‘gatvā tāṃ bālikām ānaya’’ iti .

ārakṣakaḥ tatra gatvā puttalikāmiva bālikām unnīya āgatya kalāmamahodayāya dattavān . kalāmamahodayaḥ tām aṅke upaveśya nāma ityādikaṃ pṛṣṭvā utpīṭhikāyāṃ sthāpitāni khādyāni kiñcit tasyāḥ haste saṃsthāpya ekasmin kāgade svasya hastāṅkanaṃ kṛtvā tadapi tasyai dattvā tāṃ pitroḥ samīpaṃ preṣitavān . gururājamahoyadayaḥ, aneke sabhāsadaḥ ca etat dṛṣṭvā mūkavismitāḥ jātāḥ .

āgamanasamaye gururājaḥ bālikāyāḥ pituḥ samīpaṃ gatvā avadat - ‘‘atra bahavaḥ dūradarśanamādhyamīyāḥ dṛśyaprasārakāḥ citragrāhakāḥ ca āgacchantaḥ santi . bhavān teṣāṃ samīpaṃ gatvā kalāmamahodayena saha svaputryāḥ bhāvacitramekaṃ svīkārayatu . tasya hastāṅkanapatramapi tena saha yojayitvā ekaṃ bhittiphalakaṃ kārayatu . yadā bhavatputrī jyeṣṭhā bhaviṣyati, tadā sā etasya maulyaṃ jñāsyati . ito'dhikamaulyayuktam upāyanaṃ yena kenāpi pitrā dātuṃ na śakyate’’ iti avadat .
