+++
title = "03 सूर्यकिरणस्पर्शस्य आन्तर्यस्य "

+++
**सूर्यकिरणस्पर्शस्य आन्तर्यस्य जिज्ञासा**

**सुदर्शनः, बेङ्गलूरुः**

\[उत्तरायणस्य आरम्भः भवति डिसेम्बर्मासस्य २२ तमे दिनाङ्के एव । तां घटनाम् अवलम्ब्य सूर्यकिरणस्पर्शः यथा भवेत् तथा शिल्पिभिः व्यवस्था परिकल्पिता आसीत् गङ्गाधरेश्वरमन्दिरे । किन्तु अद्यत्वे सूर्यकिरणाः गङ्गाधरं स्पृशन्ति जनवरीमासस्य चतुर्दशे दिनाङ्के मकरसङ्क्रमणपर्वावसरे । अतः एव उत्तरायणारम्भस्य सूर्यकिरणस्पर्शघटनायाः च परस्परसम्बन्धः न अवगम्यते । एवं तर्हि किं स्यात् अस्याः घटनायाः आन्तर्यम् ?\]

सूर्यकिरणचमत्कारः विभिन्नेषु प्रदेशेषु विभिन्नैः  प्रकारैः दृश्यते । बेङ्गळूरुनगरे गङ्गाधरेश्वरमन्दिरे मकरसङ्क्रमणदिने सायङ्काले सूर्यकिरणाः शिवलिङ्गस्य उपरि पतन्ति प्रतिवर्षम् इति वयं प्रायः जानीमः एव । एतां घटनाम् अक्षिसात्कर्तुम् असङ्ख्याः भक्ताः आयान्ति । दूरदर्शनादिभिः एतत् प्रसार्यते प्रतिवर्षम् अपि । मकरसङ्क्रमणदिने एव एषा घटना घटते इत्यतः एतां घटनां दृष्ट्वा भक्ताः रोमाञ्चग्रस्ताः भवन्ति ।

सूर्यः यस्मिन् काले मकरराशिं प्रविशति सः कालः मकरसङ्क्रमणम् इति उच्यते । एषः कालः जनवरीमासस्य १४ दिनाङ्के (क्वचित् १५ दिनाङ्के) सम्भवति । मकरसङ्क्रमणस्य उत्तरायणस्य च कः सम्बन्धः ? तत्र मतद्वयम् ।

१) शाब्दप्रमाणवति प्रथमपक्षे ज्योतिषसिद्धान्तेषु यत् मकरसङ्क्रमणम् उच्यते सः एव उत्तरायणपुण्यकालः, तद्दिनात् आरभ्य उत्तरायणम् इति । तत्पक्षपातिनः जनवरीमासस्य चतुर्दशे पञ्चदशे वा दिनाङ्के आचरन्ति उत्तरायणपुण्यकालम् । पञ्चाङ्गपुस्तकेषु एतदेव उत्तरायणं लिखितं भवति प्रायः ।

२) प्रत्यक्षप्रमाणवति अपरपक्षे सूर्यस्य चलनं प्रतिवर्षं यदा उत्तरदिशं प्रति प्रारभ्यते तदानीम् एव उत्तरायण-पुण्यकालः इति भाव्यते । एतत्तु अद्यत्वे प्रतिवर्षं डिसेम्बर्मासस्य २२ तमे दिनाङ्के सम्भवति । वेदाङ्ग-ज्योतिषम् अनुसरन्तः एतत्पक्षपातिनः अद्य अल्पसङ्ख्याकाः । (ज्योतिर्विदः प्रथमपक्षं सायनम्, अपरपक्षं निरयनं च वदन्ति ।)

स्वारस्यं यत्, सप्तदशशतवर्षेभ्यः (१७००) पूर्वम् उत्तरायणपुण्यकालः मकरसङ्क्रमणदिने, (जनवरीमासस्य चतुर्दशे दिनाङ्के) प्रवर्तते स्म इति भूमिसूर्यादीनां गतिगणितात् ज्ञायते । तदानीं तस्मिन् दिने जायमानं सूर्यस्य उत्तरदिशं प्रति गमनं, द्विसप्तत्यां वर्षेषु एकं दिनं यावत् पूर्वं सङ्क्रम्य अद्य डिसेम्बर्मासस्य २२ तमे दिनाङ्के सम्भवति इति जानीमः । एवं २४ दिनानाम् अन्तरं कालक्रमेण जातम् ।

एवं तर्हि, गङ्गाधरेश्वरमन्दिरे मकरसङ्क्रमणदिने सूर्यरश्मिपातस्य विशिष्टा घटना प्रथमपक्षस्य अनुसारं किल घटते ? तस्य आन्तर्यं ज्ञातुं केभ्यश्चन वर्षेभ्यः पूर्वं बेङ्गळूरुनगरस्थस्य जवहरलालनेहरूतारालयस्य विज्ञानिगणेन किञ्चन विशेषाध्ययनं कृतम् । तस्य अध्ययनस्य वृत्तं २००८ तमे वर्षे ‘करेण्ट् सैन्स्’ इत्यस्यां विज्ञानसंशोधनपत्रिकायां \[१. Astronomical significance of the Gavi Gangadhareshwara temple in Bengalore - Current Science, १६३२-१६३६ - Vyasanakere P.J, Sudeesh K, & Shylaja B.S (२००८).\] प्रकाशितम् अपि । तस्य सारः इत्थम् –

१७९२ तमे वर्षे केनचित् आङ्ग्लचित्रकारेण विलियम्डेनियल्-नामकेन मन्दिरस्यास्य चित्रं लिखितम् । (तत् अद्यापि उपलभ्यते जालपुटे) तस्मिन् चित्रे मन्दिरस्य पुरतः मुखमण्डपः न दृश्यते, यच्च अद्यत्वे मन्दिरस्य पुरतः दृश्यते । एतस्मात् अनुमातुं शक्यं यत् आङ्ग्लचित्रकारेण २३० वर्षेभ्यः पूर्वं यदा मन्दिरं दृष्टं तदवसरे मुखमण्डपः प्रायेण न आसीत् इति । अपि च, मन्दिरस्य पुरतः अद्यत्वे यौ द्वौ स्तम्भौ दृश्येते तौ अपि तदनन्तरकाले स्थापितौ । तयोः योजनं तथा कल्पितं यथा डिसेम्बर्मासस्य २२ तमे दिनाङ्के सूर्योदयसमये एकस्य छाया अपरस्य साक्षात् उपरि पतेत् ।

एतत् अवलम्ब्य विज्ञानिभिः ऊहा क्रियते - ‘प्रायेण मुखमण्डपः अनन्तरकाले निर्मितः । यथा अद्य शिलामण्डलयोः छायापातः डिसेम्बर्मासस्य २२ तमे दिनाङ्के सम्भवति, तथैव पूर्वं सूर्यरश्मिः शिवलिङ्गस्य उपरि तद्दिने एव पतति स्म, न तु जनवरीमासस्य चतुर्दशे दिनाङ्के । अनन्तरकाले यदा मुखमण्डपस्य निर्माणं कृतं तदा प्रथमपक्षवादिनः अर्वाचीनाः जनाः तत्कालीनमत्यनुसारं प्रथमपक्षपातिनः, उत्तरायणपुण्यकाले एषा विशिष्टा घटना सम्भवति इत्यस्य ऐतिह्यं जानन्तः मकरसङ्क्रमणदिने (जनवरीमासस्य चतुर्दशे दिनाङ्के) सूर्यरश्मिः यथा पतेत् तथा मुखमण्डपं तस्य गवाक्षान् च कल्पितवन्तः’ इति ।

मन्दिरस्य निर्माणं तु बहोः कालात् पूर्वं कृतं, तस्य जीर्णोद्धरणं, क्रमशः वर्धनं च षोडशे शतके कृतम् इति इतिहासज्ञाः वदन्ति । विज्ञानिगणेन यत् उक्तं तत् यदि सत्यं स्यात् तर्हि बहोः कालात् पूर्वम् अत्रत्याः जनाः द्वितीयपक्षपातिनः आसन् (प्रत्यक्षप्रमाणावलम्बिनः) उत्तरायणपुण्यकालनिर्धारणे इति अनुमातुं शक्यम् । ततः, अनन्तरकाले कथञ्चित् प्रथमपक्षवादिनः (शाब्दप्रमाणावलम्बिनः) अभवन् इति स्वारस्यम् ।

अन्यः कश्चन अवधातव्यः अंशः नाम मूलमन्दिरस्य रचयितरि शिल्पिनि यत् कौशलम् आसीत्, तदेव कौशलं २३० वर्षेभ्यः पूर्वं गवाक्षरचनां परिकल्पितवतः शिल्पिनः अपि आसीत् एव इति ।



sūryakiraṇasparśasya āntaryasya jijñāsā

sudarśanaḥ, beṅgalūruḥ

\[uttarāyaṇasya ārambhaḥ bhavati ḍisembarmāsasya 22 tame dināṅke eva . tāṃ ghaṭanām avalambya sūryakiraṇasparśaḥ yathā bhavet tathā śilpibhiḥ vyavasthā parikalpitā āsīt gaṅgādhareśvaramandire . kintu adyatve sūryakiraṇāḥ gaṅgādharaṃ spṛśanti janavarīmāsasya caturdaśe dināṅke makarasaṅkramaṇaparvāvasare . ataḥ eva uttarāyaṇārambhasya sūryakiraṇasparśaghaṭanāyāḥ ca parasparasambandhaḥ na avagamyate . evaṃ tarhi kiṃ syāt asyāḥ ghaṭanāyāḥ āntaryam ?\]

sūryakiraṇacamatkāraḥ vibhinneṣu pradeśeṣu vibhinnaiḥ 
prakāraiḥ dṛśyate . beṅgaḻūrunagare gaṅgādhareśvaramandire makarasaṅkramaṇadine sāyaṅkāle sūryakiraṇāḥ śivaliṅgasya upari patanti prativarṣam iti vayaṃ prāyaḥ jānīmaḥ eva . etāṃ ghaṭanām akṣisātkartum asaṅkhyāḥ bhaktāḥ āyānti . dūradarśanādibhiḥ etat prasāryate prativarṣam api . makarasaṅkramaṇadine eva eṣā ghaṭanā ghaṭate ityataḥ etāṃ ghaṭanāṃ dṛṣṭvā bhaktāḥ romāñcagrastāḥ bhavanti .

sūryaḥ yasmin kāle makararāśiṃ praviśati saḥ kālaḥ makarasaṅkramaṇam iti ucyate . eṣaḥ kālaḥ janavarīmāsasya 14 dināṅke (kvacit 15 dināṅke) sambhavati . makarasaṅkramaṇasya uttarāyaṇasya ca kaḥ sambandhaḥ ? tatra matadvayam .

1) śābdapramāṇavati prathamapakṣe jyotiṣasiddhānteṣu yat makarasaṅkramaṇam ucyate saḥ eva uttarāyaṇapuṇyakālaḥ, taddināt ārabhya uttarāyaṇam iti . tatpakṣapātinaḥ janavarīmāsasya caturdaśe pañcadaśe vā dināṅke ācaranti uttarāyaṇapuṇyakālam . pañcāṅgapustakeṣu etadeva uttarāyaṇaṃ likhitaṃ bhavati prāyaḥ .

2) pratyakṣapramāṇavati aparapakṣe sūryasya calanaṃ prativarṣaṃ yadā uttaradiśaṃ prati prārabhyate tadānīm eva uttarāyaṇa-puṇyakālaḥ iti bhāvyate . etattu adyatve prativarṣaṃ ḍisembarmāsasya 22 tame dināṅke sambhavati . vedāṅga-jyotiṣam anusarantaḥ etatpakṣapātinaḥ adya alpasaṅkhyākāḥ . (jyotirvidaḥ prathamapakṣaṃ sāyanam, aparapakṣaṃ nirayanaṃ ca vadanti .)

svārasyaṃ yat, saptadaśaśatavarṣebhyaḥ (1700) pūrvam uttarāyaṇapuṇyakālaḥ makarasaṅkramaṇadine, (janavarīmāsasya caturdaśe dināṅke) pravartate sma iti bhūmisūryādīnāṃ gatigaṇitāt jñāyate . tadānīṃ tasmin dine jāyamānaṃ sūryasya uttaradiśaṃ prati gamanaṃ, dvisaptatyāṃ varṣeṣu ekaṃ dinaṃ yāvat pūrvaṃ saṅkramya adya ḍisembarmāsasya 22 tame dināṅke sambhavati iti jānīmaḥ . evaṃ 24 dinānām antaraṃ kālakrameṇa jātam .

evaṃ tarhi, gaṅgādhareśvaramandire makarasaṅkramaṇadine sūryaraśmipātasya viśiṣṭā ghaṭanā prathamapakṣasya anusāraṃ kila ghaṭate ? tasya āntaryaṃ jñātuṃ kebhyaścana varṣebhyaḥ pūrvaṃ beṅgaḻūrunagarasthasya javaharalālaneharūtārālayasya vijñānigaṇena kiñcana viśeṣādhyayanaṃ kṛtam . tasya adhyayanasya vṛttaṃ 2008 tame varṣe ‘kareṇṭ sains’ ityasyāṃ vijñānasaṃśodhanapatrikāyāṃ \[1. Astronomical significance of the Gavi Gangadhareshwara temple in Bengalore - Current Science, 1632-1636 - Vyasanakere P.J, Sudeesh K, & Shylaja B.S (2008).\] prakāśitam api . tasya sāraḥ ittham –

1792 tame varṣe kenacit āṅglacitrakāreṇa viliyamḍeniyal-nāmakena mandirasyāsya citraṃ likhitam . (tat adyāpi upalabhyate jālapuṭe) tasmin citre mandirasya purataḥ mukhamaṇḍapaḥ na dṛśyate, yacca adyatve mandirasya purataḥ dṛśyate . etasmāt anumātuṃ śakyaṃ yat āṅglacitrakāreṇa 230 varṣebhyaḥ pūrvaṃ yadā mandiraṃ dṛṣṭaṃ tadavasare mukhamaṇḍapaḥ prāyeṇa na āsīt iti . api ca, mandirasya purataḥ adyatve yau dvau stambhau dṛśyete tau api tadanantarakāle sthāpitau . tayoḥ yojanaṃ tathā kalpitaṃ yathā ḍisembarmāsasya 22 tame dināṅke sūryodayasamaye ekasya chāyā aparasya sākṣāt upari patet .

etat avalambya vijñānibhiḥ ūhā kriyate - ‘prāyeṇa mukhamaṇḍapaḥ anantarakāle nirmitaḥ . yathā adya śilāmaṇḍalayoḥ chāyāpātaḥ ḍisembarmāsasya 22 tame dināṅke sambhavati, tathaiva pūrvaṃ sūryaraśmiḥ śivaliṅgasya upari taddine eva patati sma, na tu janavarīmāsasya caturdaśe dināṅke . anantarakāle yadā mukhamaṇḍapasya nirmāṇaṃ kṛtaṃ tadā prathamapakṣavādinaḥ arvācīnāḥ janāḥ tatkālīnamatyanusāraṃ prathamapakṣapātinaḥ, uttarāyaṇapuṇyakāle eṣā viśiṣṭā ghaṭanā sambhavati ityasya aitihyaṃ jānantaḥ makarasaṅkramaṇadine (janavarīmāsasya caturdaśe dināṅke) sūryaraśmiḥ yathā patet tathā mukhamaṇḍapaṃ tasya gavākṣān ca kalpitavantaḥ’ iti .

mandirasya nirmāṇaṃ tu bahoḥ kālāt pūrvaṃ kṛtaṃ, tasya jīrṇoddharaṇaṃ, kramaśaḥ vardhanaṃ ca ṣoḍaśe śatake kṛtam iti itihāsajñāḥ vadanti . vijñānigaṇena yat uktaṃ tat yadi satyaṃ syāt tarhi bahoḥ kālāt pūrvam atratyāḥ janāḥ dvitīyapakṣapātinaḥ āsan (pratyakṣapramāṇāvalambinaḥ) uttarāyaṇapuṇyakālanirdhāraṇe iti anumātuṃ śakyam . tataḥ, anantarakāle kathañcit prathamapakṣavādinaḥ (śābdapramāṇāvalambinaḥ) abhavan iti svārasyam .

anyaḥ kaścana avadhātavyaḥ aṃśaḥ nāma mūlamandirasya racayitari śilpini yat kauśalam āsīt, tadeva kauśalaṃ 230 varṣebhyaḥ pūrvaṃ gavākṣaracanāṃ parikalpitavataḥ śilpinaḥ api āsīt eva iti .
