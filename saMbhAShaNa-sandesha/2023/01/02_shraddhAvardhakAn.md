+++
title = "02 श्रद्धावर्धकानुष्ठानविषये"

+++
**सम्पादकीयम्**

## **श्रद्धावर्धकानुष्ठानविषये**

अयोध्यायां प्रचलत् राममन्दिरनिर्माणं २०२४ तमे वर्षे समाप्तं भवेत् इति तर्क्यते । तदनन्तरं प्रतिवर्षं रामनवमीदिने श्रीरामविग्रहस्य उपरि सूर्यकिरणाः यथा पतेयुः तथा व्यवस्था भविष्यति तत्र । एतदर्थं विज्ञानतन्त्रज्ञानमण्डली (सि.एस्.ऐ.आर्) कार्यरता अस्ति ।

विशिष्टेषु दिनेषु सूर्यकिरणाः आराध्यदेवस्य उपरि यथा पतेयुः तथा व्यवस्था बहुत्र अस्ति । सूर्यस्य गतिम् आधारीकृत्य वास्तुशिल्परचनां निर्माय एषा व्यवस्था परिकल्प्यते मन्दिरेषु । राममन्दिरे रामनवमीदिने एतादृशी एव घटना यथा प्रवर्तेत तथा कर्तुं तु चन्द्रस्य गतिः अपि अवलम्बनीया । यतः पर्वादयः चान्द्रमानव्यवस्थाम् अवलम्बन्ते ।

सूर्यस्य गतिः प्रायः नियता । अतः ताम् अवलम्ब्य पूर्वोक्तायाः व्यवस्थायाः परिकल्पनं न महते क्लेशाय । रामनवमी तु प्रतिवर्षम् अपि नियते दिने न आपतति । २०२२ तमे वर्षे सा एप्रिल्मासस्य दशमे दिनाङ्के आसीत् । २०२१ तमे वर्षे सा आसीत् एप्रिल्मासस्य एकविंशतितमे । २०१८ तमे वर्षे सा आसीत् मार्च् मासस्य २५ तमे दिनाङ्के । २०२४ तमे वर्षे सा भविष्यति एप्रिल् मासस्य सप्तदशे दिनाङ्के । एवम् अनियतता पर्वदिनाङ्कस्य । प्रतिनवदशवर्षं पर्वदिनं पूर्वतने दिनाङ्के एव भविष्यति । अतः सूर्यगतेः, पर्वसम्भवचक्रस्य च संयोजनाय गणितीयसिद्धान्तान् अवलम्ब्य काचित् घटी निर्मातव्या । पुणेनगरीयाः बेङ्गलूरीयाः च खगोलविज्ञानिनः रूर्किवास्तुतज्ज्ञाः च सम्भूय एतदर्थं घटीविन्यासं रचितवन्तः इति श्रूयते ।

इदानीं विषयेऽस्मिन् केचन विरोधवचनम् उत्थापितवन्तः सन्ति । ‘इतः भारतीयविज्ञानस्य गौरवस्य वृद्धिः तु न भविष्यति । यतः एतस्य पृष्ठभूमिकायां महत् वैज्ञानिकतत्त्वं किमपि नास्ति, देवालये एतादृश्याः व्यवस्थायाः योजनात् अन्धश्रद्धा प्रोत्साहिता भविष्यति’... इत्येवं कथयन्ति ते । एवं कथयतां पृष्ठभूमिका का, चिन्तनधारा कीदृशी इत्यादिकं पुनः वक्तव्यं नास्ति अत्र इति भाति । वैज्ञानिकताव्याजेन देवपूजादिषु पर्वाचरणादिषु च श्रद्धायाः नाशनम् एव एतेषां लक्ष्यम् । श्रद्धाम् अन्धविश्वासं मन्यन्ते एते । स्वविचाराणां प्रचाराय विविधाः मार्गाः आश्रीयन्ते एतैः । एतेषां कथनं वस्तुस्थितिद्योतकं प्रमाणभूतं च इत्यत्र विश्वासवन्तः अपि सन्ति बहवः । जीवने श्रद्धायाः न किमपि पात्रम् एतेषां दृष्ट्या ।

वस्तुतः तु श्रद्धायाः महत् पात्रं भवति जीवने । यदि जीवने श्रद्धा न स्यात् तर्हि जीवनं शोचनीयतां गच्छेत् । राममन्दिरे या व्यवस्था परिकल्पयिष्यते ततः जनाकर्षणं श्रद्धावर्धनं च यदि भवेत् तर्हि तादृश्याः व्यवस्थायाः परिकल्पने को दोषः ? श्रद्धानाशः क्षणाभ्यन्तरे कर्तुं शक्यः । किन्तु श्रद्धावृद्ध्यर्थं तु सुदीर्घः कालः महान् परिश्रमः च अपेक्ष्यते । अतः सच्छ्रद्धावर्धकानि सर्वाणि अपि अनुष्ठानानि स्वागतार्हाणि एव ।

**sampādakīyam**

**śraddhāvardhakānuṣṭhānaviṣaye**

ayodhyāyāṃ pracalat rāmamandiranirmāṇaṃ 2024 tame varṣe samāptaṃ bhavet iti tarkyate . tadanantaraṃ prativarṣaṃ rāmanavamīdine śrīrāmavigrahasya upari sūryakiraṇāḥ yathā pateyuḥ tathā vyavasthā bhaviṣyati tatra . etadarthaṃ vijñānatantrajñānamaṇḍalī (si.es.ai.ār) kāryaratā asti .

viśiṣṭeṣu dineṣu sūryakiraṇāḥ ārādhyadevasya upari yathā pateyuḥ tathā vyavasthā bahutra asti . sūryasya gatim ādhārīkṛtya vāstuśilparacanāṃ nirmāya eṣā vyavasthā parikalpyate mandireṣu . rāmamandire rāmanavamīdine etādṛśī eva ghaṭanā yathā pravarteta tathā kartuṃ tu candrasya gatiḥ api avalambanīyā . yataḥ parvādayaḥ cāndramānavyavasthām avalambante .

sūryasya gatiḥ prāyaḥ niyatā . ataḥ tām avalambya pūrvoktāyāḥ vyavasthāyāḥ parikalpanaṃ na mahate kleśāya . rāmanavamī tu prativarṣam api niyate dine na āpatati . 2022 tame varṣe sā eprilmāsasya daśame dināṅke āsīt . 2021 tame varṣe sā āsīt eprilmāsasya ekaviṃśatitame . 2018 tame varṣe sā āsīt mārc māsasya 25 tame dināṅke . 2024 tame varṣe sā bhaviṣyati epril māsasya saptadaśe dināṅke . evam aniyatatā parvadināṅkasya . pratinavadaśavarṣaṃ parvadinaṃ pūrvatane dināṅke eva bhaviṣyati . ataḥ sūryagateḥ, parvasambhavacakrasya ca saṃyojanāya gaṇitīyasiddhāntān avalambya kācit ghaṭī nirmātavyā . puṇenagarīyāḥ beṅgalūrīyāḥ ca khagolavijñāninaḥ rūrkivāstutajjñāḥ ca sambhūya etadarthaṃ ghaṭīvinyāsaṃ racitavantaḥ iti śrūyate .

idānīṃ viṣaye'smin kecana virodhavacanam utthāpitavantaḥ santi . ‘itaḥ bhāratīyavijñānasya gauravasya vṛddhiḥ tu na bhaviṣyati . yataḥ etasya pṛṣṭhabhūmikāyāṃ mahat vaijñānikatattvaṃ kimapi nāsti, devālaye etādṛśyāḥ vyavasthāyāḥ yojanāt andhaśraddhā protsāhitā bhaviṣyati’... ityevaṃ kathayanti te . evaṃ kathayatāṃ pṛṣṭhabhūmikā kā, cintanadhārā kīdṛśī ityādikaṃ punaḥ vaktavyaṃ nāsti atra iti bhāti . vaijñānikatāvyājena devapūjādiṣu parvācaraṇādiṣu ca śraddhāyāḥ nāśanam eva eteṣāṃ lakṣyam . śraddhām andhaviśvāsaṃ manyante ete . svavicārāṇāṃ pracārāya vividhāḥ mārgāḥ āśrīyante etaiḥ . eteṣāṃ kathanaṃ vastusthitidyotakaṃ pramāṇabhūtaṃ ca ityatra viśvāsavantaḥ api santi bahavaḥ . jīvane śraddhāyāḥ na kimapi pātram eteṣāṃ dṛṣṭyā .

vastutaḥ tu śraddhāyāḥ mahat pātraṃ bhavati jīvane . yadi jīvane śraddhā na syāt tarhi jīvanaṃ śocanīyatāṃ gacchet . rāmamandire yā vyavasthā parikalpayiṣyate tataḥ janākarṣaṇaṃ śraddhāvardhanaṃ ca yadi bhavet tarhi tādṛśyāḥ vyavasthāyāḥ parikalpane ko doṣaḥ ? śraddhānāśaḥ kṣaṇābhyantare kartuṃ śakyaḥ . kintu śraddhāvṛddhyarthaṃ tu sudīrghaḥ kālaḥ mahān pariśramaḥ ca apekṣyate . ataḥ sacchraddhāvardhakāni sarvāṇi api anuṣṭhānāni svāgatārhāṇi eva .
