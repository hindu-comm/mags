+++
title = "11 एका च मे.... * डा.एस्.हेमलता"

+++
**एका च मे....**

**\* डा.एस्.हेमलता**

चमकाध्यायः इति प्रसिद्धः मन्त्रभागः कृष्णयजुर्वेदस्य तैत्तिरीयसंहितायाः चतुर्थाष्टके निबद्धः सप्तमः प्रपाठकः । प्रसिद्धोऽयं भागः सर्वत्र यज्ञान्ते वसोर्धारासमये अवश्यं प्रयुज्यते । रुद्राभिषेकसमयेऽपि अस्य अनुवाकानां पठनं भवति । अस्य मन्त्रभागस्य अर्थविषये भिन्नाभिप्रायाः सन्ति ।

‘वाजश्च मे.....’ इति आरभ्यते अयं भागः । अनन्तरं ‘च मे’ इति आनुपूर्व्या बहवः अंशाः निरूपिताः । अत एव अस्य नाम चमकाध्यायः इति । बहवः जनाः भावयन्ति - एतत्सर्वं मे लभ्येत इति प्रार्थना अत्र वर्तते इति । अतः एव दुराशाप्रतिपादकम् इदम् इति केचन आक्षिपन्ति । अस्य आक्षेपस्य आधारः कोऽपि न वर्तते । मन्त्रे कुत्रापि ‘मे भवतु’ इति, ‘देहि’ इति वा याचना कृता न दृश्यते । विरुद्धतया दशमे अनुवाके, ‘यज्ञेन कल्पताम्’ इति अष्टवारं प्रार्थितम् । नवमे अनुवाकेऽपि द्विवारम् एवमेव प्रार्थना वर्तते । अनेन एतत् सुस्पष्टं भवति यत् सर्वं मम यज्ञे भगवदाराधनाय कल्प्यताम् इति प्रार्थना लोकानुग्रहाय एव इति ।

‘वाजश्च’ इति आरभ्यते प्रथमानुवाकः । वाजो नाम अन्नम् । अन्नं यज्ञे सर्वेभ्यः देवपितृमनुष्येभ्यः भूतेभ्यश्च मया दीयताम् इति प्रथमा प्रार्थना । मे सर्वम् अस्तु इति न । यदि एतस्याः प्रार्थनायाः कामनार्थता परिकल्प्येत तर्हि अस्माभिः पूर्वजानां विषये द्रोहचिन्तनं कृतं भवेत् ।

मम उद्देशः अस्मिन् लेखे अन्यः एव अस्ति । अन्तिमस्य अनुवाकस्य विश्लेषणमात्रमेव इदानीं कुर्मः । अस्मिन् ‘एका च मे तिस्रश्च मे..’ इति प्रथमतः त्रयस्त्रिंशत्पर्यन्तं सर्वाः असमाः सङ्ख्याः स्वीकृताः । तेषाम् आशयः ग्रन्थशरीरे न विवृतः । अतः बहवः प्रश्नाः उद्भवन्ति । ते केचन यथा -

१. सङ्ख्याप्रदाने मन्त्रदण्डस्य उद्देशः कः ?

२. एताः सङ्ख्याः किं किं सूचयन्ति ? एतासु किं समीचीनं वर्तते इति मुनेः अभिप्रायः ?

३. समसङ्ख्याः किमर्थं न स्वीकृताः ?

४. त्रयस्त्रिंशदनन्तरं चतुर्थतः आरभ्य द्वात्रिंशत्पर्यन्तं किमर्थं स्वीकृतम् ?

५. एका इति, तिस्रः इति च स्त्रीलिङ्गरूपं किमर्थम् ?

यथाशक्ति एतेषाम् उत्तरस्य सङ्ग्रहणम् ऊहनं च मम उद्देशः । श्रीविष्णुसूरिनामा कश्चन पण्डितः एवं व्याख्याति -

‘एका’ इति मूलप्रकृतिः । अतः स्त्रीलिङ्गः प्रयुक्तः । ‘तिस्रः’ इति सत्त्वरजस्तमोरूपाः गुणाः कथिताः । (किन्तु तिस्रः इति स्त्रीलिङ्गप्रयोगः किमर्थं कृतः इति प्रश्नः अनुत्तरितः तिष्ठति ।) ‘पञ्च’ इत्यत्र मुनेः मनसि किं लिङ्गम् आसीत् इति न ज्ञायते पुंलिङ्गस्त्रीलिङ्गयोः रूपाभेदात् । अत्र तु व्याख्याने पञ्च महाभूतानि, मनसः बुद्धेः च सङ्कलनेन सप्त, देहस्य नव द्वाराणि, दश प्राणाः, सुषुम्नया सह एकादश, त्रयोदशस्थाने दश करणाभिमानिनः देवताः पुष्या युगन्धरा शङ्खिनी चेति लिखितम् । (एताः काः इति न ज्ञायते ।) पञ्चदश नाड्यः, सप्तदश नवदश च महौषधानि इति विवृतम् । अत्र सञ्जीविनी, व्रणविरोपिणी, सहदेवी, ब्राह्मी चेति कतिचन नामानि एव सूचितानि । एकविंशतितः प्रभृति व्याधयः, मर्मस्थानानि, अप्सरसः, गन्धर्वाः, लोकाः च इति व्याख्याय, अन्ते त्रयस्त्रिंशद्देवताः इति उल्लिखितम् । एते अष्ट वसवः, एकादश रुद्राः, द्वादशादित्याः, नासत्यौ द्वाविति प्रसिद्धिः । याज्ञवल्क्योऽपि जनकसभायां प्रश्नोत्तरसमये एवमेव वदति । अन्ते सर्वमत्र देवतास्वरूपम् उक्तम् । समस्तदेवताः यज्ञे भागं वहन्तु, साहाय्यम् आचरन्तु इति प्रार्थना अत्र निबद्धा । अस्मिन् व्याख्याने उपर्युक्तानां सर्वेषां प्रश्नानाम् उत्तरं न लभ्यते । अयमेव मन्त्रद्रष्टुः ऋषेः अभिप्रायः इति वक्तुं न पार्यते । सङ्ख्याः अन्यार्थबोधिकाः अपि भवितुम् अर्हन्ति ।

‘एका’ इत्यनेन धर्मपत्नी अपि अधिग्रहीतुं शक्या । भार्यया विना यज्ञः न प्रचलति । सुमुखी भूत्वा सा यज्ञे सहवर्तिनी भवेदिति प्रार्थना अत्र सुष्ठु सङ्गच्छते । एवमेव तिस्रः इत्यस्य आशयः - भार्यया सह सुताः स्नुषाश्च साहाय्यं कुर्वन्तु इति भवितुम् अर्हेत् । अन्यासां सङ्ख्यानाम् अपि एवमेव अर्थान्तराणि भवितुम् अर्हन्ति ।

असमसङ्ख्याः सर्वाः किमर्थं स्वीकृताः इति विषयस्य विवरणे व्याख्यानं तूष्णीम् आस्ते । किन्तु एतद्विषये अन्यत्र गणितरीत्या विवरणं मया दृष्टम् । ‘श्रीपादश्रीवल्लभचरितामृतम्’ इति ग्रन्थे पण्डितसभायां कश्चन वादः प्रस्तुतः । सः एवं विद्यते -

एका च मे = १

यदि तिस्रः अनेन सङ्कलिताः भवेयुः तर्हि चतुर्थी सङ्ख्या प्राप्यते । (१ + ३ = ४ ) । एषा द्वि इत्यस्याः वर्गः (२^(२)) भवति । अनेन समसङ्ख्यागणना लभ्यते । एवमेव सर्वासां सङ्ख्यानाम् आवली लेखितुं शक्या । तद्यथा -

१ + ३ = ४ - २^(२) - एका च मे + तिस्रश्च मे

४ + ५ = (पञ्च च मे) = ९ [→](httpsः//unicode-table.com/en/2192/ "Rightwards Arrow") ३^(२)

९ + ७ = (सप्त च मे) = १६ [→](httpsः//unicode-table.com/en/2192/ "Rightwards Arrow") ४^(२)

१६ + ९ = (नव च मे) = २५ [→](httpsः//unicode-table.com/en/2192/ "Rightwards Arrow") ५^(२)

२५ + ११ = (एकादश च मे) = ३६ [→](httpsः//unicode-table.com/en/2192/ "Rightwards Arrow") ६^(२)

३६ + १३ = (त्रयोदश च मे) = ४९ [→](httpsः//unicode-table.com/en/2192/ "Rightwards Arrow")७^(२)

४९ + १५ = (पञ्चदश च मे) = ६४ [→](httpsः//unicode-table.com/en/2192/ "Rightwards Arrow")८^(२)

६४ + १७ = (सप्तदश च मे) = ८१ [→](httpsः//unicode-table.com/en/2192/ "Rightwards Arrow")९^(२)

८१ + १९ = (नवदश च मे) = १०० [→](httpsः//unicode-table.com/en/2192/ "Rightwards Arrow")१०^(२)

१०० + २१ = (एकविंशतिश्च मे) = १२१ [→](httpsः//unicode-table.com/en/2192/ "Rightwards Arrow")११^(२)

१२१ + २३ = (त्रयोविंशतिश्च मे) = १४४ [→](httpsः//unicode-table.com/en/2192/ "Rightwards Arrow") १२^(२)

१४४ + २५ = (पञ्चविंशतिश्च मे) = १६९ [→](httpsः//unicode-table.com/en/2192/ "Rightwards Arrow") १३^(२)

१६९ + २७ = (सप्तविंशतिश्च मे) = १९६ [→](httpsः//unicode-table.com/en/2192/ "Rightwards Arrow") १४^(२)

१९६ + २९ = (नवविंशतिश्च मे) = २२५ [→](httpsः//unicode-table.com/en/2192/ "Rightwards Arrow") १५^(२)

२२५ + ३१ = (एकत्रिंशत् च मे) = २५६ [→](httpsः//unicode-table.com/en/2192/ "Rightwards Arrow") १६^(२)

अनेन षोडशपर्यन्ताः समसङ्ख्याः वर्गरूपेण अन्तर्गताः भवन्ति इति स्वीकृतम् । एकादिभिः सङ्ख्याभिः ये वाच्याः ते सर्वे मम यज्ञे अनुकूलकराः भवन्तु इति प्रार्थ्यते इति वक्तुं शक्यते । अस्मिन् विवरणे स्त्रीलिङ्गस्य प्रामुख्यं तिरोहितं भवति । अन्यच्च, एतत् गणितीयं विवरणं सङ्ख्यायाः विशेषः एव, न वस्तूनाम् । अनयोः मध्ये सम्बन्धः अस्ति इति, एषः ऋषेः मनसि आसीद् इति वा न अर्थः । त्रयस्त्रिंशतः सङ्ख्यायाः अनन्तरं प्रार्थनास्थगनं तु देवतानां विषये सुष्ठु सङ्गच्छेत, न गणितप्रक्रिकयाविषये । अनुवाकस्य उत्तरार्धे चतुर्थतः आरभ्य अष्टचत्वारिंशत्पर्यन्ताः सङ्ख्याः उपात्ताः । तत्रापि सङ्ख्ययोर्मध्ये समानम् अन्तरं (चत्वारि) स्थापितम् । अत्र पूर्वोक्तरीत्या सम्बन्धं कल्पयितुं न शक्यते । विष्णुसूरिपण्डितः चतस्रः इति पुरुषार्थाः, अष्टाविति वेदाः उपवेदाः च, द्वादश इति षट् वेदाङ्गानि, दर्शनानि च, षोडश महासिद्धयः (पञ्च ज्ञानेन्द्रियसिद्धयः, पञ्च कर्मेन्द्रियसिद्धयः, स्थापत्यं, वर्जन्या, ज्योतिः, आयुः, परोक्षापरोक्षब्रह्मविद्ये च) इत्यादिरूपेण विवृणोति । यजमानस्य एते सिद्धयः यज्ञार्थं कल्पन्तामिति तु उत्तमः पक्षः इति प्रतिभाति ।

पूर्वोक्तानि व्याख्यानानि येन केन प्रकारेण उक्तानि, न तु पूर्णतया स्वीकरणार्हाणि इति तु स्मर्तव्यम् । अयं विषयः संशोधनयोग्यः इति भाति ।



ekā ca me....

\* ḍā.es.hemalatā

camakādhyāyaḥ iti prasiddhaḥ mantrabhāgaḥ kṛṣṇayajurvedasya taittirīyasaṃhitāyāḥ caturthāṣṭake nibaddhaḥ saptamaḥ prapāṭhakaḥ . prasiddho'yaṃ bhāgaḥ sarvatra yajñānte vasordhārāsamaye avaśyaṃ prayujyate . rudrābhiṣekasamaye'pi asya anuvākānāṃ paṭhanaṃ bhavati . asya mantrabhāgasya arthaviṣaye bhinnābhiprāyāḥ santi .

‘vājaśca me.....’ iti ārabhyate ayaṃ bhāgaḥ . anantaraṃ ‘ca me’ iti ānupūrvyā bahavaḥ aṃśāḥ nirūpitāḥ . ata eva asya nāma camakādhyāyaḥ iti . bahavaḥ janāḥ bhāvayanti - etatsarvaṃ me labhyeta iti prārthanā atra vartate iti . ataḥ eva durāśāpratipādakam idam iti kecana ākṣipanti . asya ākṣepasya ādhāraḥ ko'pi na vartate . mantre kutrāpi ‘me bhavatu’ iti, ‘dehi’ iti vā yācanā kṛtā na dṛśyate . viruddhatayā daśame anuvāke, ‘yajñena kalpatām’ iti aṣṭavāraṃ prārthitam . navame anuvāke'pi dvivāram evameva prārthanā vartate . anena etat suspaṣṭaṃ bhavati yat sarvaṃ mama yajñe bhagavadārādhanāya kalpyatām iti prārthanā lokānugrahāya eva iti .

‘vājaśca’ iti ārabhyate prathamānuvākaḥ . vājo nāma annam . annaṃ yajñe sarvebhyaḥ devapitṛmanuṣyebhyaḥ bhūtebhyaśca mayā dīyatām iti prathamā prārthanā . me sarvam astu iti na . yadi etasyāḥ prārthanāyāḥ kāmanārthatā parikalpyeta tarhi asmābhiḥ pūrvajānāṃ viṣaye drohacintanaṃ kṛtaṃ bhavet .

mama uddeśaḥ asmin lekhe anyaḥ eva asti . antimasya anuvākasya viśleṣaṇamātrameva idānīṃ kurmaḥ . asmin ‘ekā ca me tisraśca me..’ iti prathamataḥ trayastriṃśatparyantaṃ sarvāḥ asamāḥ saṅkhyāḥ svīkṛtāḥ . teṣām āśayaḥ granthaśarīre na vivṛtaḥ . ataḥ bahavaḥ praśnāḥ udbhavanti . te kecana yathā -

1. saṅkhyāpradāne mantradaṇḍasya uddeśaḥ kaḥ ?

2. etāḥ saṅkhyāḥ kiṃ kiṃ sūcayanti ? etāsu kiṃ samīcīnaṃ vartate iti muneḥ abhiprāyaḥ ?

3. samasaṅkhyāḥ kimarthaṃ na svīkṛtāḥ ?

4. trayastriṃśadanantaraṃ caturthataḥ ārabhya dvātriṃśatparyantaṃ kimarthaṃ svīkṛtam ?

5. ekā iti, tisraḥ iti ca strīliṅgarūpaṃ kimartham ?

yathāśakti eteṣām uttarasya saṅgrahaṇam ūhanaṃ ca mama uddeśaḥ . śrīviṣṇusūrināmā kaścana paṇḍitaḥ evaṃ vyākhyāti -

‘ekā’ iti mūlaprakṛtiḥ . ataḥ strīliṅgaḥ prayuktaḥ . ‘tisraḥ’ iti sattvarajastamorūpāḥ guṇāḥ kathitāḥ . (kintu tisraḥ iti strīliṅgaprayogaḥ kimarthaṃ kṛtaḥ iti praśnaḥ anuttaritaḥ tiṣṭhati .) ‘pañca’ ityatra muneḥ manasi kiṃ liṅgam āsīt iti na jñāyate puṃliṅgastrīliṅgayoḥ rūpābhedāt . atra tu vyākhyāne pañca mahābhūtāni, manasaḥ buddheḥ ca saṅkalanena sapta, dehasya nava dvārāṇi, daśa prāṇāḥ, suṣumnayā saha ekādaśa, trayodaśasthāne daśa karaṇābhimāninaḥ devatāḥ puṣyā yugandharā śaṅkhinī ceti likhitam . (etāḥ kāḥ iti na jñāyate .) pañcadaśa nāḍyaḥ, saptadaśa navadaśa ca mahauṣadhāni iti vivṛtam . atra sañjīvinī, vraṇaviropiṇī, sahadevī, brāhmī ceti katicana nāmāni eva sūcitāni . ekaviṃśatitaḥ prabhṛti vyādhayaḥ, marmasthānāni, apsarasaḥ, gandharvāḥ, lokāḥ ca iti vyākhyāya, ante trayastriṃśaddevatāḥ iti ullikhitam . ete aṣṭa vasavaḥ, ekādaśa rudrāḥ, dvādaśādityāḥ, nāsatyau dvāviti prasiddhiḥ . yājñavalkyo'pi janakasabhāyāṃ praśnottarasamaye evameva vadati . ante sarvamatra devatāsvarūpam uktam . samastadevatāḥ yajñe bhāgaṃ vahantu, sāhāyyam ācarantu iti prārthanā atra nibaddhā . asmin vyākhyāne uparyuktānāṃ sarveṣāṃ praśnānām uttaraṃ na labhyate . ayameva mantradraṣṭuḥ ṛṣeḥ abhiprāyaḥ iti vaktuṃ na pāryate . saṅkhyāḥ anyārthabodhikāḥ api bhavitum arhanti .

‘ekā’ ityanena dharmapatnī api adhigrahītuṃ śakyā . bhāryayā vinā yajñaḥ na pracalati . sumukhī bhūtvā sā yajñe sahavartinī bhavediti prārthanā atra suṣṭhu saṅgacchate . evameva tisraḥ ityasya āśayaḥ - bhāryayā saha sutāḥ snuṣāśca sāhāyyaṃ kurvantu iti bhavitum arhet . anyāsāṃ saṅkhyānām api evameva arthāntarāṇi bhavitum arhanti .

asamasaṅkhyāḥ sarvāḥ kimarthaṃ svīkṛtāḥ iti viṣayasya vivaraṇe vyākhyānaṃ tūṣṇīm āste . kintu etadviṣaye anyatra gaṇitarītyā vivaraṇaṃ mayā dṛṣṭam . ‘śrīpādaśrīvallabhacaritāmṛtam’ iti granthe paṇḍitasabhāyāṃ kaścana vādaḥ prastutaḥ . saḥ evaṃ vidyate -

ekā ca me = 1

yadi tisraḥ anena saṅkalitāḥ bhaveyuḥ tarhi caturthī saṅkhyā prāpyate . (1 + 3 = 4 ) . eṣā dvi ityasyāḥ vargaḥ (22) bhavati . anena samasaṅkhyāgaṇanā labhyate . evameva sarvāsāṃ saṅkhyānām āvalī lekhituṃ śakyā . tadyathā -

1 + 3 = 4 - 22 - ekā ca me + tisraśca me

4 + 5 = (pañca ca me) = 9 → 32

9 + 7 = (sapta ca me) = 16 → 42

16 + 9 = (nava ca me) = 25 → 52

25 + 11 = (ekādaśa ca me) = 36 → 62

36 + 13 = (trayodaśa ca me) = 49 →72

49 + 15 = (pañcadaśa ca me) = 64 →82

64 + 17 = (saptadaśa ca me) = 81 →92

81 + 19 = (navadaśa ca me) = 100 →102

100 + 21 = (ekaviṃśatiśca me) = 121 →112

121 + 23 = (trayoviṃśatiśca me) = 144 → 122

144 + 25 = (pañcaviṃśatiśca me) = 169 → 132

169 + 27 = (saptaviṃśatiśca me) = 196 → 142

196 + 29 = (navaviṃśatiśca me) = 225 → 152

225 + 31 = (ekatriṃśat ca me) = 256 → 162

anena ṣoḍaśaparyantāḥ samasaṅkhyāḥ vargarūpeṇa antargatāḥ bhavanti iti svīkṛtam . ekādibhiḥ saṅkhyābhiḥ ye vācyāḥ te sarve mama yajñe anukūlakarāḥ bhavantu iti prārthyate iti vaktuṃ śakyate . asmin vivaraṇe strīliṅgasya prāmukhyaṃ tirohitaṃ bhavati . anyacca, etat gaṇitīyaṃ vivaraṇaṃ saṅkhyāyāḥ viśeṣaḥ eva, na vastūnām . anayoḥ madhye sambandhaḥ asti iti, eṣaḥ ṛṣeḥ manasi āsīd iti vā na arthaḥ . trayastriṃśataḥ saṅkhyāyāḥ anantaraṃ prārthanāsthaganaṃ tu devatānāṃ viṣaye suṣṭhu saṅgaccheta, na gaṇitaprakrikayāviṣaye . anuvākasya uttarārdhe caturthataḥ ārabhya aṣṭacatvāriṃśatparyantāḥ saṅkhyāḥ upāttāḥ . tatrāpi saṅkhyayormadhye samānam antaraṃ (catvāri) sthāpitam . atra pūrvoktarītyā sambandhaṃ kalpayituṃ na śakyate . viṣṇusūripaṇḍitaḥ catasraḥ iti puruṣārthāḥ, aṣṭāviti vedāḥ upavedāḥ ca, dvādaśa iti ṣaṭ vedāṅgāni, darśanāni ca, ṣoḍaśa mahāsiddhayaḥ (pañca jñānendriyasiddhayaḥ, pañca karmendriyasiddhayaḥ, sthāpatyaṃ, varjanyā, jyotiḥ, āyuḥ, parokṣāparokṣabrahmavidye ca) ityādirūpeṇa vivṛṇoti . yajamānasya ete siddhayaḥ yajñārthaṃ kalpantāmiti tu uttamaḥ pakṣaḥ iti pratibhāti .

pūrvoktāni vyākhyānāni yena kena prakāreṇa uktāni, na tu pūrṇatayā svīkaraṇārhāṇi iti tu smartavyam . ayaṃ viṣayaḥ saṃśodhanayogyaḥ iti bhāti .
