+++
title = "01 प्रतिस्पन्दः pratispandaḥ"

+++
# **![](magazine_images/img-1672639747Dec-22-1_page-0001.jpg)प्रतिस्पन्दः**

किञ्चन वस्तु कुतूहलेन विलोकयतः शिशोः मुखपुटम् आवहन् सम्भाषणसन्देशः सुशोभते । सम्पादकीयं पठित्वा मम मनसि श्रद्धा उत्पन्ना - वेदकालेऽपि ब्रह्मवादिन्यः आसन् इति । अधुनातनकाले अपि तादृश्यः बह्मवादिन्यः सन्ति इति तु महतः सन्तोषस्य विषयः । कतिपयानि माध्यमानि यत् दर्शयन्ति तत्सर्वं निन्दनीयम् एव । स्त्रीपुरुषाणां समानता सर्वदा पुरस्कृता एव । शङ्करः अर्धनारीश्वररूपं यत् भजते तदेव अत्र निदर्शनम् । जगति अद्वैततत्त्वमेव विभासते । ‘जगन्मिथ्या, जीवो ब्रह्मैव नापरः’ इत्यस्य बीजं शास्त्रेषु दृश्यते । आङ्ग्लमूलात् अनूदिता धारावाहिनी ‘सत्यगवेषणम्’ परिवाहिकास्ति । ‘वैद्यकीयप्रमाणपत्रं संस्कृतेन’ इति लेखनं भाषायाः दैनन्दिनजीवने अन्वयनं दर्शयति, संस्कृतभाषा जीवद्भाषा इति साधयति च । ‘अमरजीवनम्’ इति कथा उत्तमा । कार्यानुभवस्य संस्कृतभाषाध्ययनस्य च संयोगेन ग्रथितः From Quality to Excellence इति ग्रन्थः पठनयोग्यः इति भाति । ‘सद्व्यवहारः..’ इति लेखः अनुसरणीयः । बालमोदिन्याः तिस्रः अपि कथाः बोधदायिन्यः । १९२८ तमे वर्षे प्रकाशितं विज्ञापिकाद्वयं पठितवतः मम महान् प्रमोदः जातः ।

- कोट.श्रीकृष्णाहितानलः, कार्तट्टु (कर्णा.)

मार्गशीर्षमासाङ्कः प्राप्तः । अन्तिमपृष्ठतः प्रारब्धम् । अतीवरुचिकरोऽयम् अङ्कः । देशद्वयस्य पौरत्वम् अश्रुतपूर्वम् । ‘चौर्यं न चौर्याय’ इति लेखः ग्राहकापणिकयोः सद्व्यवहारं दर्शयति । ततः प्राग् सद्व्यवहारविषयकः लेखस्तु अतीवः उत्तमः । तस्य सर्वेऽपि बिन्दवः जीवने अनुस्यूताः स्युः । पौनःपुन्येन पठनार्होऽयं लेखः । संस्कृतविज्ञापिकाद्वयेन ‘स्त्रियः संस्कृतशिक्षणात् पुरा वञ्चिताः न आसन्’ इत्यपि सम्यग् प्रतिपादितम् । एकाक्षविषयिणी चित्रकथा रहस्यद्योतिका । बालमोदिनीत्रयमपि बोधप्रदम् । औचित्यपरोपकृतिसत्सङ्गादीनां मौल्यं ततः ज्ञातुं शक्यते । ‘आगन्तुकः’ इति पुस्तकम् अस्मिन् वर्षे एव (द्वित्रमासेभ्यः प्रागेव) गुर्जरभाषानिबद्धं पठितम् आसीत् । तस्य शैली अतीवरोचिका । सार्थकजीवनं कीदृशं स्यात्, तस्य मनःस्थितिः कीदृशी स्यात् इत्यादिकं सर्वमपि रोचकशैल्या प्रतिपादितम् अस्ति तत्र । ‘वैद्यकीयं प्रमाणपत्रम्..’ अन्यान् अपि संस्कृतप्रचाराय प्रेरयति । सरलसंस्कृतलेखनाय तत्पठनाय वा अधिकव्याकरणाध्ययनं न आवश्यकम् इति सुस्पष्टं विहितं वैद्यवर्येण । ‘पाठ्यम्, जागरा, आह’ इत्येते अवधानार्हाः प्रयोगाः चाटुचणकेन सम्यग् उपस्थापिताः । धारावाहिनी रसधारां वर्धयति ।

-मुनिः चान्द्रेयः, गान्धिधाम (गुज.)

गम्भीरचिन्तनमग्नमुग्धशिशुशोभिता मार्गशीर्षसञ्चिका आन्तं पठिता सरुचि । ‘यत्र नार्यस्तु पूज्यन्ते, रमन्ते तत्र देवताः’ इति भारतीयशास्त्राणि ब्रुवन्ति एव । प्रथमतः एव भारते स्त्रीणाम् आदरः आसीत् एव । कल्याणी ऋतुजा चेति स्त्रीद्वयं गार्ग्यादिसमानं भवतु इति कामयामहे । अणुरपि बहुधा अन्तःशुषिरः एव, अतः ‘ब्रह्म सत्यं जगत् मिथ्या’ इति भारतीयं सत्यं विज्ञानसिद्धमपि जातमिति जगदीशलेखात् ज्ञातम् । धारावाहिनी आरम्भतः एव रसवर्धिका अस्ति । जीवन्नपि मृतरूपेण घोषितः श्रीनिवासरेड्डिः किं करिष्यति इतः परम्, दमयन्ती अपि किं करिष्यति इति उत्कण्ठा वाचकानां मनस्सु जागर्ति एव । भारतीयबालिकानां कृते अपूर्वशर्मणा सुन्दरं संस्कृतगीतं रचितम् । ‘अधीतसंस्कृताः अपि चारुदेवशास्त्रिरचितं पुस्तकद्वयं \[शब्दापशब्दविवेकः, वाग्व्यवहारादर्शश्चेति\] पठन्तु’ इति इव चाटुचणकश्लोककारः कथयति इति वयम् उत्प्रेक्षामहे । ‘तोलयति, तुलयति चेति द्वयमपि समानार्थकमेव’ इति भाषापाकात् ज्ञातम् । तिस्रः अपि बालमोदिनीकथाः मोददायिन्यः । ‘आत्मनः प्रतिकूलानि परेषां न समाचरेत्’ इति सद्व्यवहारस्वाभावस्य बीजमस्ति इति ज्ञायते । अद्यत्वे सज्जनत्वदुर्भिक्षकाले इयं पत्रिका सज्जनत्वबीजावपनं करोति एतादृशलेखप्रकाशनमिषात् ।

- विजयमुक्तिमुनिचन्द्रसूरी, गान्धिधाम (गुज.)

विजयदशमीविशेषाङ्कः प्राप्तः । सर्वाङ्गसुन्दरी एषा साहित्यकृतिः । अङ्कः न केवलं वाचनीयः, अपि तु सङ्ग्राह्यः । सर्वसामान्येषु अङ्केषु अपि विषयाणां विविधता, रोचकता, अभ्यासपरता च लक्षणीया वर्तते । सम्भाषणसन्देशः संस्कृतभाषायाः ‘रीडर्स् डायजेस्ट्’ इव । वाचकवर्गः लेखकवर्गः च जागतिकः । कार्यं प्रशंसनीयम् । कार्यकर्तारः अभिनन्दनार्हाः । तेभ्यः धन्यवादाः ।

- म.वि.कोह्लटकरः, सतारा (महा.)

## **pratispandaḥ**

**![](magazine_images/img-1672639747Dec-22-1_page-0001.jpg)**kiñcana vastu kutūhalena vilokayataḥ śiśoḥ mukhapuṭam āvahan sambhāṣaṇasandeśaḥ suśobhate . sampādakīyaṃ paṭhitvā mama manasi śraddhā utpannā - vedakāle'pi brahmavādinyaḥ āsan iti . adhunātanakāle api tādṛśyaḥ bahmavādinyaḥ santi iti tu mahataḥ santoṣasya viṣayaḥ . katipayāni mādhyamāni yat darśayanti tatsarvaṃ nindanīyam eva . strīpuruṣāṇāṃ samānatā sarvadā puraskṛtā eva . śaṅkaraḥ ardhanārīśvararūpaṃ yat bhajate tadeva atra nidarśanam . jagati advaitatattvameva vibhāsate . ‘jaganmithyā, jīvo brahmaiva nāparaḥ’ ityasya bījaṃ śāstreṣu dṛśyate . āṅglamūlāt anūditā dhārāvāhinī ‘satyagaveṣaṇam’ parivāhikāsti . ‘vaidyakīyapramāṇapatraṃ saṃskṛtena’ iti lekhanaṃ bhāṣāyāḥ dainandinajīvane anvayanaṃ darśayati, saṃskṛtabhāṣā jīvadbhāṣā iti sādhayati ca . ‘amarajīvanam’ iti kathā uttamā . kāryānubhavasya saṃskṛtabhāṣādhyayanasya ca saṃyogena grathitaḥ From Quality to Excellence iti granthaḥ paṭhanayogyaḥ iti bhāti . ‘sadvyavahāraḥ..’ iti lekhaḥ anusaraṇīyaḥ . bālamodinyāḥ tisraḥ api kathāḥ bodhadāyinyaḥ . 1928 tame varṣe prakāśitaṃ vijñāpikādvayaṃ paṭhitavataḥ mama mahān pramodaḥ jātaḥ .

- koṭa.śrīkṛṣṇāhitānalaḥ, kārtaṭṭu (karṇā.)

mārgaśīrṣamāsāṅkaḥ prāptaḥ . antimapṛṣṭhataḥ prārabdham . atīvarucikaro'yam aṅkaḥ . deśadvayasya pauratvam aśrutapūrvam . ‘cauryaṃ na cauryāya’ iti lekhaḥ grāhakāpaṇikayoḥ sadvyavahāraṃ darśayati . tataḥ prāg sadvyavahāraviṣayakaḥ lekhastu atīvaḥ uttamaḥ . tasya sarve'pi bindavaḥ jīvane anusyūtāḥ syuḥ . paunaḥpunyena paṭhanārho'yaṃ lekhaḥ . saṃskṛtavijñāpikādvayena ‘striyaḥ saṃskṛtaśikṣaṇāt purā vañcitāḥ na āsan’ ityapi samyag pratipāditam . ekākṣaviṣayiṇī citrakathā rahasyadyotikā . bālamodinītrayamapi bodhapradam . aucityaparopakṛtisatsaṅgādīnāṃ maulyaṃ tataḥ jñātuṃ śakyate . ‘āgantukaḥ’ iti pustakam asmin varṣe eva (dvitramāsebhyaḥ prāgeva) gurjarabhāṣānibaddhaṃ paṭhitam āsīt . tasya śailī atīvarocikā . sārthakajīvanaṃ kīdṛśaṃ syāt, tasya manaḥsthitiḥ kīdṛśī syāt ityādikaṃ sarvamapi rocakaśailyā pratipāditam asti tatra . ‘vaidyakīyaṃ pramāṇapatram..’ anyān api saṃskṛtapracārāya prerayati . saralasaṃskṛtalekhanāya tatpaṭhanāya vā adhikavyākaraṇādhyayanaṃ na āvaśyakam iti suspaṣṭaṃ vihitaṃ vaidyavaryeṇa . ‘pāṭhyam, jāgarā, āha’ ityete avadhānārhāḥ prayogāḥ cāṭucaṇakena samyag upasthāpitāḥ . dhārāvāhinī rasadhārāṃ vardhayati .

- muniḥ cāndreyaḥ, gāndhidhāma (guja.)

gambhīracintanamagnamugdhaśiśuśobhitā mārgaśīrṣasañcikā āntaṃ paṭhitā saruci . ‘yatra nāryastu pūjyante, ramante tatra devatāḥ’ iti bhāratīyaśāstrāṇi bruvanti eva . prathamataḥ eva bhārate strīṇām ādaraḥ āsīt eva . kalyāṇī ṛtujā ceti strīdvayaṃ gārgyādisamānaṃ bhavatu iti kāmayāmahe . aṇurapi bahudhā antaḥśuṣiraḥ eva, ataḥ ‘brahma satyaṃ jagat mithyā’ iti bhāratīyaṃ satyaṃ vijñānasiddhamapi jātamiti jagadīśalekhāt jñātam . dhārāvāhinī ārambhataḥ eva rasavardhikā asti . jīvannapi mṛtarūpeṇa ghoṣitaḥ śrīnivāsareḍḍiḥ kiṃ kariṣyati itaḥ param, damayantī api kiṃ kariṣyati iti utkaṇṭhā vācakānāṃ manassu jāgarti eva . bhāratīyabālikānāṃ kṛte apūrvaśarmaṇā sundaraṃ saṃskṛtagītaṃ racitam . ‘adhītasaṃskṛtāḥ api cārudevaśāstriracitaṃ pustakadvayaṃ \[śabdāpaśabdavivekaḥ, vāgvyavahārādarśaśceti\] paṭhantu’ iti iva cāṭucaṇakaślokakāraḥ kathayati iti vayam utprekṣāmahe . ‘tolayati, tulayati ceti dvayamapi samānārthakameva’ iti bhāṣāpākāt jñātam . tisraḥ api bālamodinīkathāḥ modadāyinyaḥ . ‘ātmanaḥ pratikūlāni pareṣāṃ na samācaret’ iti sadvyavahārasvābhāvasya bījamasti iti jñāyate . adyatve sajjanatvadurbhikṣakāle iyaṃ patrikā sajjanatvabījāvapanaṃ karoti etādṛśalekhaprakāśanamiṣāt .

- vijayamuktimunicandrasūrī, gāndhidhāma (guja.)

vijayadaśamīviśeṣāṅkaḥ prāptaḥ . sarvāṅgasundarī eṣā sāhityakṛtiḥ . aṅkaḥ na kevalaṃ vācanīyaḥ, api tu saṅgrāhyaḥ . sarvasāmānyeṣu aṅkeṣu api viṣayāṇāṃ vividhatā, rocakatā, abhyāsaparatā ca lakṣaṇīyā vartate . sambhāṣaṇasandeśaḥ saṃskṛtabhāṣāyāḥ ‘rīḍars ḍāyajesṭ’ iva . vācakavargaḥ lekhakavargaḥ ca jāgatikaḥ . kāryaṃ praśaṃsanīyam . kāryakartāraḥ abhinandanārhāḥ . tebhyaḥ dhanyavādāḥ .

- ma.vi.kohlaṭakaraḥ, satārā (mahā.)
