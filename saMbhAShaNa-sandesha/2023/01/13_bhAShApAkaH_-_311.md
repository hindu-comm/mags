+++
title = "13 भाषापाकः - ३११ * माणवकः तुलायो"

+++
**भाषापाकः - ३११ \* माणवकः**

**तुलायोगे तृतीया अपि ?**

शिष्यः  -  श्रीमन् ! ‘तुला’शब्दयोगे तृतीया न प्रयोक्तव्या इति नियमः अस्ति किम् ? सादृश्यवाचकत्वात् ‘तुल्यार्थैः...’ इति सूत्रेण तृतीया अपि प्राप्येत एव ननु ?

आचार्यः - ‘तुल्यार्थैरतुलोपमाभ्यां तृतीयान्यतरस्याम्’ (२.३.७२) इति सूत्रेण तृतीया विधीयते, पक्षे षष्ठी अपि । किन्तु तत्र ‘अतुलोपमाभ्याम्’ इति उक्तत्वात् तुला, उपमा इत्यनयोः योगे तृतीया न भवति । अतः षष्ठी एव । ‘तुला उपमा वा कृष्णस्य नास्ति’ इति उदाहरणम् ।

शि  - तुल्यसदृशादियोगे तृतीया षष्ठी च । तुल्यः सदृशः समः वा कृष्णस्य कृष्णेन इत्यादीनि तस्य उदाहरणानि ।

आ - तुलोपमयोः योगे तृतीया न भवति इति सूत्रं यद्यपि वदति, तथापि तृतीयायुक्ताः प्रयोगाः तु महाकविभिः बहुधा कृताः एव । तथा हि -

 - तुलां यदारोहति दन्तवाससा । - कुमार. ५-३४

 - सद्यः परस्परतुलामधिरोहतां द्वे । - रघु. ५-६८

 - राजपक्ष्मपरिहानिराययौ कामयानसमवस्थया तुलाम् । - रघु. १९.५०

 - दृगम्भोजं तत्ते गतिहसितमत्तेभगमने वने लीनैर्दीनैः कथय कथमीयादिह तुलाम् ।

 - लक्ष्मीलहरी, ३४

 - तेषां दुर्नयचेष्टितैर्नरपतेरारोप्यते श्रीस्तुलाम् । - पञ्च. ४०७

शि  - एतादृशानां प्रयोगाणां साधुता कथम् उच्यते ?

आ -  द्वित्राः प्रकाराः आश्रिताः दृश्यन्ते अत्र ।

- तत्त्वबोधिनीकारः अभिप्रैति - तुलां यदारोहति दन्तवाससा इत्यादिषु या तृतीया दृश्यते सा ‘सहयुक्तेऽप्रधाने’ इति सूत्रेण प्राप्ता, न तु ‘तुल्यार्थैः...’ इति सूत्रेण । अत्र सहशब्दः न उच्चारितः । तस्य अनुच्चारितत्वे अपि सहार्थे तृतीया अभ्युपगम्यते । तथा हि कौमुदी - ‘विनापि तद्योगं तृतीया । ‘वृद्धो यूना...’ इत्यादिनिर्देशात्’ इति ।

- मल्लिनाथः तु वदति - ‘अत्र तुलाशब्दस्य सादृश्यवाचित्वात् तद्योगेऽपि ‘तुल्यार्थैः...’ इति न तृतीयाप्रतिषेधः, तत्र सूत्रे सदृशवाचिनः एव ग्रहणात्’ इति । ‘तुल्यार्थैः....’ इति यः तृतीयानिषेधः उच्यते सः तु सदृशार्थकपदप्रयोगे एव । ‘दन्तवाससा तुलाम्...’ इत्यत्र तु तुलाशब्दस्य सादृश्यम् अर्थः । सदृशार्थाभावात् तृतीयानिषेधः न’ इति तस्य आशयः । भोजः अपि एतामेव युक्तिम् आश्रयति ।

- अत्र करणे तृतीया इति वदति प्रक्रियासर्वस्वकारः ।

शि  -  एवं च सिद्ध्यति यत् तुलोपमयोः योगे तृतीया सूत्रेण निषिध्यते चेदपि शिष्टप्रयोगान् अवलम्ब्य तृतीया अपि समर्थ्यते इति ।





bhāṣāpākaḥ - 311 \* māṇavakaḥ

tulāyoge tṛtīyā api ?

śiṣyaḥ  -  śrīman ! ‘tulā’śabdayoge tṛtīyā na prayoktavyā iti niyamaḥ asti kim ? sādṛśyavācakatvāt ‘tulyārthaiḥ...’ iti sūtreṇa tṛtīyā api prāpyeta eva nanu ?

ācāryaḥ - ‘tulyārthairatulopamābhyāṃ tṛtīyānyatarasyām’ (2.3.72) iti sūtreṇa tṛtīyā vidhīyate, pakṣe ṣaṣṭhī api . kintu tatra ‘atulopamābhyām’ iti uktatvāt tulā, upamā ityanayoḥ yoge tṛtīyā na bhavati . ataḥ ṣaṣṭhī eva . ‘tulā upamā vā kṛṣṇasya nāsti’ iti udāharaṇam .

śi  - tulyasadṛśādiyoge tṛtīyā ṣaṣṭhī ca . tulyaḥ sadṛśaḥ samaḥ vā kṛṣṇasya kṛṣṇena ityādīni tasya udāharaṇāni .

ā - tulopamayoḥ yoge tṛtīyā na bhavati iti sūtraṃ yadyapi vadati, tathāpi tṛtīyāyuktāḥ prayogāḥ tu mahākavibhiḥ bahudhā kṛtāḥ eva . tathā hi -

 - tulāṃ yadārohati dantavāsasā . - kumāra. 5-34

 - sadyaḥ parasparatulāmadhirohatāṃ dve . - raghu. 5-68

 - rājapakṣmaparihānirāyayau kāmayānasamavasthayā tulām . - raghu. 19.50

 - dṛgambhojaṃ tatte gatihasitamattebhagamane vane līnairdīnaiḥ kathaya kathamīyādiha tulām .

 - lakṣmīlaharī, 34

 - teṣāṃ durnayaceṣṭitairnarapaterāropyate śrīstulām . - pañca. 407

śi  - etādṛśānāṃ prayogāṇāṃ sādhutā katham ucyate ?

ā -  dvitrāḥ prakārāḥ āśritāḥ dṛśyante atra .

- tattvabodhinīkāraḥ abhipraiti - tulāṃ yadārohati dantavāsasā ityādiṣu yā tṛtīyā dṛśyate sā ‘sahayukte'pradhāne’ iti sūtreṇa prāptā, na tu ‘tulyārthaiḥ...’ iti sūtreṇa . atra sahaśabdaḥ na uccāritaḥ . tasya anuccāritatve api sahārthe tṛtīyā abhyupagamyate . tathā hi kaumudī - ‘vināpi tadyogaṃ tṛtīyā . ‘vṛddho yūnā...’ ityādinirdeśāt’ iti .

- mallināthaḥ tu vadati - ‘atra tulāśabdasya sādṛśyavācitvāt tadyoge'pi ‘tulyārthaiḥ...’ iti na tṛtīyāpratiṣedhaḥ, tatra sūtre sadṛśavācinaḥ eva grahaṇāt’ iti . ‘tulyārthaiḥ....’ iti yaḥ tṛtīyāniṣedhaḥ ucyate saḥ tu sadṛśārthakapadaprayoge eva . ‘dantavāsasā tulām...’ ityatra tu tulāśabdasya sādṛśyam arthaḥ . sadṛśārthābhāvāt tṛtīyāniṣedhaḥ na’ iti tasya āśayaḥ . bhojaḥ api etāmeva yuktim āśrayati .

- atra karaṇe tṛtīyā iti vadati prakriyāsarvasvakāraḥ .

śi  -  evaṃ ca siddhyati yat tulopamayoḥ yoge tṛtīyā sūtreṇa niṣidhyate cedapi śiṣṭaprayogān avalambya tṛtīyā api samarthyate iti .
