+++
title = "18 लेखनकलायां सव्यसाचिनः ! * दत्त"

+++
**लेखनकलायां सव्यसाचिनः !**

**\* दत्तात्रेयः**

अर्जुनः सव्यसाची आसीत्, हस्तद्वयेन बाणप्रयोगे निष्णातः आसीत् च इति वयं कथां श्रुतवन्तः स्याम । अत्र एकस्मिन् ग्रामे विद्यमानायाः शालायाः शताधिकाः छात्राः सव्यसाचिनः सन्ति इति वार्ता आश्चर्याय भवेत् ननु ?! सत्यम् ! विद्यालये पठन्तः सर्वेऽपि सव्यसाचिनः !! परं शस्त्रविद्यायां न, अपि तु लेखनकलायाम् !

केचन दक्षिणहस्तेन यथा तथैव वामहस्तेन अपि लिखन्ति । एतादृशाः तत्र तत्र दृष्टिगोचराः भवन्ति । परन्तु मध्यप्रदेशराज्यस्य सिङ्ग्रौलीजनपदे एकस्मिन् ग्रामे स्थितायाः एकस्याः शालायाः छात्राः समानसमये दक्षिणहस्तेन वामहस्तेन च लेखनस्य विशिष्टं सामर्थ्यम् आवहन्ति इति तु कौतुकाय एव । तदपि एकस्मिन् समये उभयोः हस्तयोः साहाय्येन विभिन्नभाषाद्वये लिखन्ति इति तु इतोऽपि अधिकस्य आश्चर्यस्य विषयः ।

मध्यप्रदेशस्य सिङ्ग्रौलीजनपदे अस्ति बुधेला इति कश्चन लघुग्रामः । सः राजधानीतः भोपालतः ७०० कि.मी.दूरे अस्ति । सर्वविधनागरिक-व्यवस्थारहितेषु ग्रामेषु एषः अपि अन्यतमः । किन्तु अयम् अद्यत्वे विशेषख्यातिं गतः अस्ति तत्र स्थितायाः ‘वीणावादिनी पब्लिक् स्कूल्’ इत्यस्याः शालायाः कारणतः । कश्चन निवृत्तः सैनिकः श्रीमान् वीराङ्गदप्रसादशर्मा १९९९ तमे वर्षे ग्रामीणप्रदेशे शिक्षावञ्चितेभ्यः अनुसूचितजनजातीयेभ्यः छात्रेभ्यः शिक्षणं दातुम् अमुं विद्यालयम् आरब्धवान् । एतावत्पर्यन्तं ४८० छात्राः अस्मात् विद्यालयात् शिक्षणं प्राप्तवन्तः सन्ति । ‘डा. बाबुराजेन्द्रप्रसादवर्यात् प्रेरणां प्राप्य हस्तद्वयेन लेखनस्य शिक्षणम् आरब्धवन्तः वयम्’ इति कथयति विद्यालयस्य संस्थापकप्राचार्यः वीराङ्गदशर्मवर्यः । अस्माकं सर्वप्रथमः राष्ट्रपतिः डा.बाबुराजेन्द्रप्रसादवर्यः हस्तद्वयेन लेखितुं समर्थः आसीत् इति अत्र स्मर्तुं योग्यः विषयः ।

लक्षेषु एकः एतादृशः हस्तद्वयेन लेखनसमर्थः (Ambidexstrous) भवति इति वदन्ति तज्ज्ञाः । परन्तु अत्रत्याः ग्रामीणच्छात्राः सर्वेऽपि तादृशीं विशिष्टां प्रतिभाम् आवहन्ति ! लेखने हस्तद्वयस्यापि समानवेगः भवति एतेषाम् । अन्यछात्राणाम् अपेक्षया एतेषां लेखनवेगः द्विगुणः अस्ति इति अभिमानेन वदन्ति दर्शयन्ति च अत्रत्याः शिक्षकाः । लघुवयसि एव परिश्रमेण एतत् सामर्थ्यं सम्पादयितुं प्रेरणां शिक्षणं च यच्छन्ति अत्रत्याः सेवातत्पराः शिक्षकाः । आरम्भिकस्तरे दक्षिणहस्तेन, अनन्तरं वामहस्तेन च लेखनस्य शिक्षणं दीयते अत्र । अनन्तरं समानसमये हस्तद्वयेन लेखनस्य, भाषाद्वये लेखनस्य च अभ्यासः कार्यते । विश्वस्य एतादृशः एकमात्रविद्यालयः एषः ! अस्मिन् विद्यालये पठन्तः सर्वेऽपि छात्राः हिन्दी, संस्कृतम्, आङ्ग्लम्, उर्दु, स्प्यानिश् इत्येताभिः भाषाभिः व्यवहर्तुं समर्थाः । एकनिमेषाभ्यन्तरे २५० पदात्मकस्य पाठ्यस्य अनुवादं कर्तुं प्रभवन्ति अत्रत्याः बहवः छात्राः ।

विषयेऽस्मिन् वैज्ञानिकं विवरणम् इत्थम् - मानवमस्तिष्के भागद्वयं भवति । मस्तिष्कस्य वामभागः शरीरस्य दक्षिणभागं, दक्षिणभागः शरीरस्य वामभागं च नियन्त्रयति । भागद्वयम् अपि समानां सक्रियतां न आवहति । येषां मस्तिष्कस्य वामभागः अधिकः सक्रियः भवति तेषां शरीरस्य दक्षिणभागे अधिका सक्रियता दृश्यते । येषां शरीरस्य वामभागे सक्रियताधिक्यं भवति तेषां मस्तिष्कस्य दक्षिणभागः अधिकः सक्रियः । अतिविरलतया (लक्षेषु एकस्य) मस्तिष्कस्य भागद्वये अपि समाना सक्रियता दृश्यते । परन्तु वीणावादिनीविद्यालयस्य छात्राः अभ्यासबलेन समग्रस्य मस्तिष्कस्य उपरि नियन्त्रणं प्राप्तवन्तः सन्ति । अतः ते उभयोः अपि हस्तयोः प्रयोगम् इच्छानुगुणं कर्तुं समर्थाः जाताः । मानवः यदि इच्छेत् तर्हि अतिविरलम् अपि सामर्थ्यम् आत्मसात्कर्तुम् अर्हति इत्येतत् इतः सिद्धं भवति ।

‘‘वयं प्रतिदिनं छात्राणां द्वारा योगाभ्यासं कारयामः । तेन बालानां स्मरणशक्तेः वर्धनं भवति । योगध्यानादीनां कारणतः मस्तिष्कस्य सामर्थ्यं वर्धते इति तु अस्माकम् अनुभवः’’ इति वदति वीराङ्गदशर्मा । दक्षिणकोरिया, इङ्ग्लेण्ड् इत्यादिभ्यः देशेभ्यः Ambidexstrous तज्ज्ञाः वैद्याः च बुधेलाम् आगत्य वीणावादिनीविद्यालयस्य छात्राणां सामर्थ्यम् अवलोक्य गवेषणकार्यम् अपि कृतवन्तः सन्ति ।

‘‘विद्यालयस्य अध्यापकाः सेवाभावनया कार्यं कुर्वन्ति । आ एकस्मात् वर्षात् यत्किञ्चित् वेतनं दातुं शक्नुवन्नस्मि’’ इति अध्यापकानां निःस्पृहतां स्मरन् वदति प्राचार्यः शर्मवर्यः ।

साधनानाम् अभावे सति अपि अत्रत्याः अध्यापकाः अद्भुतम् एव साधितवन्तः सन्ति, साधयन्तः सन्ति च । तदर्थं निश्चयेन अभिनन्दनार्हाः ननु ते ?

lekhanakalāyāṃ savyasācinaḥ !

\* dattātreyaḥ

arjunaḥ savyasācī āsīt, hastadvayena bāṇaprayoge niṣṇātaḥ āsīt ca iti vayaṃ kathāṃ śrutavantaḥ syāma . atra ekasmin grāme vidyamānāyāḥ śālāyāḥ śatādhikāḥ chātrāḥ savyasācinaḥ santi iti vārtā āścaryāya bhavet nanu ?! satyam ! vidyālaye paṭhantaḥ sarve'pi savyasācinaḥ !! paraṃ śastravidyāyāṃ na, api tu lekhanakalāyām !

kecana dakṣiṇahastena yathā tathaiva vāmahastena api likhanti . etādṛśāḥ tatra tatra dṛṣṭigocarāḥ bhavanti . parantu madhyapradeśarājyasya siṅgraulījanapade ekasmin grāme sthitāyāḥ ekasyāḥ śālāyāḥ chātrāḥ samānasamaye dakṣiṇahastena vāmahastena ca lekhanasya viśiṣṭaṃ sāmarthyam āvahanti iti tu kautukāya eva . tadapi ekasmin samaye ubhayoḥ hastayoḥ sāhāyyena vibhinnabhāṣādvaye likhanti iti tu ito'pi adhikasya āścaryasya viṣayaḥ .

madhyapradeśasya siṅgraulījanapade asti budhelā iti kaścana laghugrāmaḥ . saḥ rājadhānītaḥ bhopālataḥ 700 ki.mī.dūre asti . sarvavidhanāgarika-vyavasthārahiteṣu grāmeṣu eṣaḥ api anyatamaḥ . kintu ayam adyatve viśeṣakhyātiṃ gataḥ asti tatra sthitāyāḥ ‘vīṇāvādinī pablik skūl’ ityasyāḥ śālāyāḥ kāraṇataḥ . kaścana nivṛttaḥ sainikaḥ śrīmān vīrāṅgadaprasādaśarmā 1999 tame varṣe grāmīṇapradeśe śikṣāvañcitebhyaḥ anusūcitajanajātīyebhyaḥ chātrebhyaḥ śikṣaṇaṃ dātum amuṃ vidyālayam ārabdhavān . etāvatparyantaṃ 480 chātrāḥ asmāt vidyālayāt śikṣaṇaṃ prāptavantaḥ santi . ‘ḍā. bāburājendraprasādavaryāt preraṇāṃ prāpya hastadvayena lekhanasya śikṣaṇam ārabdhavantaḥ vayam’ iti kathayati vidyālayasya saṃsthāpakaprācāryaḥ vīrāṅgadaśarmavaryaḥ . asmākaṃ sarvaprathamaḥ rāṣṭrapatiḥ ḍā.bāburājendraprasādavaryaḥ hastadvayena lekhituṃ samarthaḥ āsīt iti atra smartuṃ yogyaḥ viṣayaḥ .

lakṣeṣu ekaḥ etādṛśaḥ hastadvayena lekhanasamarthaḥ (Ambidexstrous) bhavati iti vadanti tajjñāḥ . parantu atratyāḥ grāmīṇacchātrāḥ sarve'pi tādṛśīṃ viśiṣṭāṃ pratibhām āvahanti ! lekhane hastadvayasyāpi samānavegaḥ bhavati eteṣām . anyachātrāṇām apekṣayā eteṣāṃ lekhanavegaḥ dviguṇaḥ asti iti abhimānena vadanti darśayanti ca atratyāḥ śikṣakāḥ . laghuvayasi eva pariśrameṇa etat sāmarthyaṃ sampādayituṃ preraṇāṃ śikṣaṇaṃ ca yacchanti atratyāḥ sevātatparāḥ śikṣakāḥ . ārambhikastare dakṣiṇahastena, anantaraṃ vāmahastena ca lekhanasya śikṣaṇaṃ dīyate atra . anantaraṃ samānasamaye hastadvayena lekhanasya, bhāṣādvaye lekhanasya ca abhyāsaḥ kāryate . viśvasya etādṛśaḥ ekamātravidyālayaḥ eṣaḥ ! asmin vidyālaye paṭhantaḥ sarve'pi chātrāḥ hindī, saṃskṛtam, āṅglam, urdu, spyāniś ityetābhiḥ bhāṣābhiḥ vyavahartuṃ samarthāḥ . ekanimeṣābhyantare 250 padātmakasya pāṭhyasya anuvādaṃ kartuṃ prabhavanti atratyāḥ bahavaḥ chātrāḥ .

viṣaye'smin vaijñānikaṃ vivaraṇam ittham - mānavamastiṣke bhāgadvayaṃ bhavati . mastiṣkasya vāmabhāgaḥ śarīrasya dakṣiṇabhāgaṃ, dakṣiṇabhāgaḥ śarīrasya vāmabhāgaṃ ca niyantrayati . bhāgadvayam api samānāṃ sakriyatāṃ na āvahati . yeṣāṃ mastiṣkasya vāmabhāgaḥ adhikaḥ sakriyaḥ bhavati teṣāṃ śarīrasya dakṣiṇabhāge adhikā sakriyatā dṛśyate . yeṣāṃ śarīrasya vāmabhāge sakriyatādhikyaṃ bhavati teṣāṃ mastiṣkasya dakṣiṇabhāgaḥ adhikaḥ sakriyaḥ . ativiralatayā (lakṣeṣu ekasya) mastiṣkasya bhāgadvaye api samānā sakriyatā dṛśyate . parantu vīṇāvādinīvidyālayasya chātrāḥ abhyāsabalena samagrasya mastiṣkasya upari niyantraṇaṃ prāptavantaḥ santi . ataḥ te ubhayoḥ api hastayoḥ prayogam icchānuguṇaṃ kartuṃ samarthāḥ jātāḥ . mānavaḥ yadi icchet tarhi ativiralam api sāmarthyam ātmasātkartum arhati ityetat itaḥ siddhaṃ bhavati .

‘‘vayaṃ pratidinaṃ chātrāṇāṃ dvārā yogābhyāsaṃ kārayāmaḥ . tena bālānāṃ smaraṇaśakteḥ vardhanaṃ bhavati . yogadhyānādīnāṃ kāraṇataḥ mastiṣkasya sāmarthyaṃ vardhate iti tu asmākam anubhavaḥ’’ iti vadati vīrāṅgadaśarmā . dakṣiṇakoriyā, iṅgleṇḍ ityādibhyaḥ deśebhyaḥ Ambidexstrous tajjñāḥ vaidyāḥ ca budhelām āgatya vīṇāvādinīvidyālayasya chātrāṇāṃ sāmarthyam avalokya gaveṣaṇakāryam api kṛtavantaḥ santi .

‘‘vidyālayasya adhyāpakāḥ sevābhāvanayā kāryaṃ kurvanti . ā ekasmāt varṣāt yatkiñcit vetanaṃ dātuṃ śaknuvannasmi’’ iti adhyāpakānāṃ niḥspṛhatāṃ smaran vadati prācāryaḥ śarmavaryaḥ .

sādhanānām abhāve sati api atratyāḥ adhyāpakāḥ adbhutam eva sādhitavantaḥ santi, sādhayantaḥ santi ca . tadarthaṃ niścayena abhinandanārhāḥ nanu te ?


