+++
title = "09 यानचिटिकाभिरक्षकः * वारिजा-अडि"

+++
**यानचिटिकाभिरक्षकः**

**\* वारिजा-अडिग, बेङ्गलूरु**

Email - [warija@gmail.com](mailtoःwarija@gmail.com)

\[शब्दावली - आगोपनम् - Insurance, चिटिकागोपनम् - Ticket insurance, स्थानीय-संयानस्थानकम् - Local rail-station, चिटिकानिरीक्षकः - Ticket collector, निलयनक्रीडा - Hide-and-seek game, आदानपत्रम् - Receipt,
चिटिकाशुल्कम् - Fine/ penalty on tickets. \]

मुम्बयीनगरे चिटिकां विना रेल्याने प्रयाणं कुर्वतां सङ्ख्या अधिका अस्ति इति अब्दुलेन अवगतम् । ‘अत्र अगोपनव्यवहाराय अस्ति कश्चन अवसरः । धनसम्पादनाय समुचितः मार्गः अयम्’ इति तेन चिन्तितम् ।

मुम्बयीनगरे स्थानीयसंयानस्थानके अब्दुलः जीवनस्य गभीरं विषयं चिन्तयामास । सः इतस्ततः गच्छतः यात्रिकान् पश्यन् अतिष्ठत् । मुम्बयीनगरं स्वप्नसाक्षात्काराय प्रसिद्धं नगरम् इति तेन श्रुतम् आसीत् । यदा सः मात्रा सह ग्रामे अवसत् तदा तस्य भ्रातरः मुम्बयीनगरात् मातरं प्रति नियतरूपेण धनं प्रेषयन्ति स्म । ‘ते धनाढ्याः स्युः । परन्तु अहं ग्रामे दारिद्र्यम् अनुभवामि’ इति तस्य मनसि उत्पन्नः भावः सहजः एव । आ बाल्यात् ग्रामस्य कस्मिंश्चित् आपणे कार्यं कुर्वतः तस्य व्यावहारिकेषु विषयेषु बुद्धिः तीक्ष्णा बभूव । किन्तु अधिकधनार्जनस्य अवकाशः कथं तत्र ?

मुम्बयीनगरं प्रति गन्तुकामं तं प्रति माता - ‘मुम्बयी तुभ्यं नास्ति, मा गच्छ’ इति आदिष्टवती । परन्तु सः हठेन मुम्बयीनगरम् आगतवान् । तस्य मनसि - ‘मुम्बयी निर्यत्नं धनाढ्यं निर्माति’ इति विश्वासः । प्रायः हिन्दीचलच्चित्राणि एव तत्र कारणम् । ‘कथं नायकाः तत्र बृहत्प्रासादेषु तिष्ठन्ति !! अहम् अपि ते इव धनार्जनं करिष्यामि’ इति उत्कटा आशा तस्मिन् समुत्पन्ना ।

गच्छता कालेन जीवनस्य वास्तविकता शनैः शनैः तेन ज्ञाता । सः ज्ञातवान् - ‘यथा चलच्चित्रेषु मुम्बयीनगरं प्रदर्श्यते तथा वास्तविकतया तन्नगरं नास्ति’ इति । ‘अस्तु नाम, किमपि कथमपि वाणिज्यं करिष्यामि’ इति विचिन्त्य सः अग्रजानां कार्यम् अवलोकितवान् । एकः अग्रजः द्विचक्रिकाणां नेमीनां समीकरणे उद्यतः । स्वीयः आपणः अपि अस्ति तस्य । वाहनचक्राणां नेमीनां समीकरणेन पर्याप्तं धनम् अर्जयति सः । अन्यः अग्रजः सैनिकः । अपरः सौचिकः । अब्दुलाय किमपि कार्यं तत्र न अरोचत । तस्य नयनयोः चित्रपटस्य नायकानां जीवनमेव क्रीडति स्म ।



भ्राता तस्य उदासीनतां दृष्ट्वा कदाचित् अवदत् - ‘‘कानिचन दिनानि मुम्बयीनगरे भ्रमणं कृत्वा यत् कार्यं रोचेत तत् सूचय । अनन्तरं तद्विषये योजनां करवाम’’ इति ।

तेषाम् अनुमतिं प्राप्य, इतस्ततः भ्रमन् अब्दुलः स्थानीयसंयानस्थानकं प्राप । कोऽपि वाणिज्याय नवीनविचारः स्फुरेत् इति विचिन्त्य तत्र एव तिष्ठन् सः जनप्रवाहम् अपश्यत् । सर्वे धावन्ति सायङ्काले प्रातश्च । कस्यापि समयः नास्ति । ‘हा हन्त, किम् इदमेव जीवनम् ?’ इति सः आत्मानम् अपृच्छत् । किन्तु बृहत्कार्यानैः गच्छन्तः बहवः जनाः अपि तेन दृष्टाः । ‘मुम्बयीनगरे कोऽपि रिक्तहस्ततया न प्रतिगच्छति । यस्य बुद्धिः तीक्ष्णा स्यात् सः साफल्यं तु प्राप्नोति एव’ इति तस्य विश्वासः पुनः जागरितः ।

जनान् निरीक्षमाणस्य तस्य दृष्टिपथे कश्चन प्रभावशालिमनुष्यः आगतः । सः अपि संयानात् अवतरतः यात्रिकान् पश्यन् स्थितः आसीत् । तस्य वेषं दृष्ट्वा अब्दुलेन अवगतम् - एषः संयानस्थानस्य अधिकारी इति । अधिकारी यं कमपि निरुद्ध्य तस्य यानचिटिकां परीक्षते स्म ।

अत्रान्तरे चिटिकानिरीक्षकेण सह विवादं कुर्वन् कश्चन यात्री तेन दृष्टः । अन्ततो गत्वा सः यात्री कानिचन रूप्यकाणि अधिकारिणे प्रदाय आदानपत्रं प्राप ।

यात्रिणः म्लानवदनतां दृष्ट्वा अब्दुलः तस्य समीपम् अगच्छत् । सहानुभूतिं प्रदर्शयन् सः यात्रिणम् अपृच्छत् - ‘‘किम् अभवत् भोः ?’’ इति ।

तदा यात्री - ‘‘मम यानचिटिका क्वापि अपतत् इति भासते । किन्तु चिटिकानिरीक्षकः न अशृणोत् मम पक्षम् । चिटिकामूल्यात् द्विगुणितं दण्डशुल्कम् अगृह्णात् सः दुष्टः निरीक्षकः । हन्त, अन्याय्यं करोति सर्वकारः’’ इति वदन् एव ततः क्रोधेन अगच्छत् । अब्दुलाय नवीनः अनुभवः अयम् । अतः तत्रैव स्थित्वा सः अन्यान् द्रष्टुम् आरभत ।

अनन्तरदिने अपि सः तत्र आगत्य जनानां व्यवहारम् अपश्यत् । एवमेव द्वित्राणि दिनानि अतीतानि । प्रतिदिनं संयानस्थानम् आगत्य सः तत्रत्यानां जनानां निलयनक्रीडाम् अपश्यत् । केचन जनाः चिटिकां न क्रीणन्ति इति तेषां मुखभावदर्शनतः एव सः ऊहितवान् । चिटिकानिरीक्षके व्यस्ते सति चिटिकारहितानां जनानां ततः पलायनस्य विविधप्रयत्नस्य दर्शनात् सः आश्चर्यम् अन्वभवत् । सः ज्ञातवान् यत् जनानां कुटिलव्यवहारः केवलं व्ययवारणाय न, अपि तु ते अधिकारिणं प्रति द्विषन्ति अपि किञ्चित् इति । निरीक्षकः सर्वान् ग्रहीतुम् असमर्थः इति अब्दुलस्य तीक्ष्णे नयने अपश्यताम् । आदिनं निलयनक्रीडा प्रचलति अत्र इति तेन अवगतम् ।

अकस्मात्, अब्दुलस्य बुद्धौ एकस्याः हास्यास्पदपरिस्थितेः वाणिज्याय उपायः अस्फुरत् । ‘चिटिकागोपनम् इति वृत्तिः यदि आरभ्येत तर्हि विना परिश्रमम् एतादृशेभ्यः जनेभ्यः धनम् अर्जयितुं शक्यम्’ इति सः अचिन्तयत् । सः झटिति गृहं गत्वा - ‘अहं चिटिकागोपनवाणिज्यं करिष्यामि’ इति भ्रातॄन् अवदत् ।

भ्रातॄणां सुखबोधाय सः सर्वं व्यवृणोत् - ‘भारतीयजीवविमासंस्थानम् इति कार्यालयः जनेभ्यः अप्रकल्पितहानेः रक्षां प्रतिजानीते । किञ्चित् धनं दत्त्वा आपत्कालाय धनं सञ्चिनुत इति संस्थानस्य प्रचारः भवद्भिः दृष्टः एव ननु ? तथैव मम संस्थानं कार्यं कुर्यात् । चिटिकागोपनं यात्रिकान् चिटिकानिरीक्षकात् रक्षति । यः प्रवासी विना यानचिटिकां यानेन गन्तुम् इच्छति तेन केषाञ्चन रूप्यकाणां आगोपनम् एव क्रेतव्यं भवति । तदनन्तरम् आमासं चिटिकां विना सः यात्री संयानेन गन्तुम् अर्हति । यदि आरक्षकः तम् अवरुणद्धि तर्हि तेन शुल्कं दातव्यम् । तत् आदानपत्रं दृष्ट्वा आदानपत्रस्य मूल्यं तस्मै प्रतिददामि । तैः चिटिकाक्रयणाय यावन्ति रूप्यकाणि व्ययीकरणीयानि स्युः तेषां प्रतिशतं विंशतिमितं (२०%) मूल्यं भवति आगोपनस्य ।...’’

अब्दुलस्य परियोजनां श्रुत्वा भ्रातरः अहसन् । ज्येष्ठभ्राता अवदत् - ‘‘रे मूर्ख, कथं तेन धनोपार्जनं कर्तुं शक्यम् ? प्रतिमासम् एकवारं आगोपनधनं प्राप्यते । दण्डशुल्कं सामान्यचिटिकामूल्यतः अधिकं भवति । तदा कथं त्वं लाभं प्राप्नोषि ? आगोपनस्य अधिकं मूल्यं यदि स्यात् तर्हि जनाः चिटिकामेव क्रीणीयुः खलु ? आगोपनविक्रयणात् यावत् प्राप्नोषि तस्मात् अपि अधिकं प्रतिदातव्यं भवेत् त्वया इति किं त्वं न जानासि ?’’

तदा अब्दुलः अकथयत् - ‘‘तथा न, भ्रातः, शृणु । मया अध्ययनं कृतम् । चिटिकारहितजनेषु केचन एव जनाः चिटिकानिरीक्षकस्य पाशे पतन्ति । अतः अनेके जनाः आगोपनं क्रीणीयुः । किन्तु न्यूनजनेभ्यः एव धनं प्रतिदातव्यं भवेत् । अतः तस्मात् मम लाभः एव ।...’’

अब्दुलस्य परियोजनां श्रुत्वा भ्रातरः परिचितजनान् प्रति आगोपनक्रयणविषये प्रचारं कृतवन्तः । शनैः शनैः येषु यानचिटिकां क्रेतुम् इच्छा न आसीत् ते अब्दुलात् रक्षां प्राप्य चिटिकारहितप्रयाणं कृतवन्तः । अब्दुलः सुखेन एतस्मात् वाणिज्यात् जीवनस्य निर्वहणम् आरब्धवान् ।

गच्छता कालेन अब्दुलस्य मनसि अन्यः विचारः अस्फुरत् - ‘आगोपनाय जनान् प्रति किमर्थं धावामि ? स्वयं चिटिकानिरीक्षकः भवामि चेत् सरलतया धनार्जनं कर्तुम् अर्हामि । जनसम्मर्दे यात्रिकाः कथं जानन्ति - अहं कृत्रिमः चिटिका-निरीक्षकः वा न वा इति’ इति ।

अग्रे अब्दुलः तादृशीं कपटवृत्तिम् आश्रितवान् उत न इति न जानीमः वयम् । किन्तु एतावत् तु सत्यं यत् एतादृशीं कपटवृत्तिं कुर्वन्ति बहवः इति ।

केचन विचाराः -

ईदृशी एव धनार्जनपद्धतिः अन्येषु आगोपनवाणिज्येषु अपि वर्तते । एवमेव option trading
इत्यादिषु व्यवहारेषु सः एव मूलभूतः अंशः । अनेकेभ्यः अधिकधनप्राप्तिः, कतिपयेभ्यः स्तोकस्य दानम् । अत्र प्रतिपादितम् अब्दुलस्य वाणिज्यं तु सर्वकारस्य हानिकारकं, साधारणचिटिकाग्राहकाणाम् आयकरदातॄणां च कृते तु अन्याय्यकरं च । अब्दुलः इति अत्र काल्पनिकं पात्रम् । किन्तु श्रूयते यत् अयं व्यवहारः मुम्बयीनगरे प्रसिद्धः एव इति ।



**yānaciṭikābhirakṣakaḥ**

\* vārijā-aḍiga, beṅgalūru

Email - warija@gmail.com

\[śabdāvalī - āgopanam - Insurance, ciṭikāgopanam - Ticket insurance, sthānīya-saṃyānasthānakam - Local rail-station, ciṭikānirīkṣakaḥ - Ticket collector, nilayanakrīḍā - Hide-and-seek game, ādānapatram - Receipt, ciṭikāśulkam - Fine/ penalty on tickets. \]

mumbayīnagare ciṭikāṃ vinā relyāne prayāṇaṃ kurvatāṃ saṅkhyā adhikā asti iti abdulena avagatam . ‘atra agopanavyavahārāya asti kaścana avasaraḥ . dhanasampādanāya samucitaḥ mārgaḥ ayam’ iti tena cintitam .

mumbayīnagare sthānīyasaṃyānasthānake abdulaḥ jīvanasya gabhīraṃ viṣayaṃ cintayāmāsa . saḥ itastataḥ gacchataḥ yātrikān paśyan atiṣṭhat . mumbayīnagaraṃ svapnasākṣātkārāya prasiddhaṃ nagaram iti tena śrutam āsīt . yadā saḥ mātrā saha grāme avasat tadā tasya bhrātaraḥ mumbayīnagarāt mātaraṃ prati niyatarūpeṇa dhanaṃ preṣayanti sma . ‘te dhanāḍhyāḥ syuḥ . parantu ahaṃ grāme dāridryam anubhavāmi’ iti tasya manasi utpannaḥ bhāvaḥ sahajaḥ eva . ā bālyāt grāmasya kasmiṃścit āpaṇe kāryaṃ kurvataḥ tasya vyāvahārikeṣu viṣayeṣu buddhiḥ tīkṣṇā babhūva . kintu adhikadhanārjanasya avakāśaḥ kathaṃ tatra ?

mumbayīnagaraṃ prati gantukāmaṃ taṃ prati mātā - ‘mumbayī tubhyaṃ nāsti, mā gaccha’ iti ādiṣṭavatī . parantu saḥ haṭhena mumbayīnagaram āgatavān . tasya manasi - ‘mumbayī niryatnaṃ dhanāḍhyaṃ nirmāti’ iti viśvāsaḥ . prāyaḥ hindīcalaccitrāṇi eva tatra kāraṇam . ‘kathaṃ nāyakāḥ tatra bṛhatprāsādeṣu tiṣṭhanti !! aham api te iva dhanārjanaṃ kariṣyāmi’ iti utkaṭā āśā tasmin samutpannā .

gacchatā kālena jīvanasya vāstavikatā śanaiḥ śanaiḥ tena jñātā . saḥ jñātavān - ‘yathā calaccitreṣu mumbayīnagaraṃ pradarśyate tathā vāstavikatayā tannagaraṃ nāsti’ iti . ‘astu nāma, kimapi kathamapi vāṇijyaṃ kariṣyāmi’ iti vicintya saḥ agrajānāṃ kāryam avalokitavān . ekaḥ agrajaḥ dvicakrikāṇāṃ nemīnāṃ samīkaraṇe udyataḥ . svīyaḥ āpaṇaḥ api asti tasya . vāhanacakrāṇāṃ nemīnāṃ samīkaraṇena paryāptaṃ dhanam arjayati saḥ . anyaḥ agrajaḥ sainikaḥ . aparaḥ saucikaḥ . abdulāya kimapi kāryaṃ tatra na arocata . tasya nayanayoḥ citrapaṭasya nāyakānāṃ jīvanameva krīḍati sma .

bhrātā tasya udāsīnatāṃ dṛṣṭvā kadācit avadat - ‘‘kānicana dināni mumbayīnagare bhramaṇaṃ kṛtvā yat kāryaṃ roceta tat sūcaya . anantaraṃ tadviṣaye yojanāṃ karavāma’’ iti .

teṣām anumatiṃ prāpya, itastataḥ bhraman abdulaḥ sthānīyasaṃyānasthānakaṃ prāpa . ko'pi vāṇijyāya navīnavicāraḥ sphuret iti vicintya tatra eva tiṣṭhan saḥ janapravāham apaśyat . sarve dhāvanti sāyaṅkāle prātaśca . kasyāpi samayaḥ nāsti . ‘hā hanta, kim idameva jīvanam ?’ iti saḥ ātmānam apṛcchat . kintu bṛhatkāryānaiḥ gacchantaḥ bahavaḥ janāḥ api tena dṛṣṭāḥ . ‘mumbayīnagare ko'pi riktahastatayā na pratigacchati . yasya buddhiḥ tīkṣṇā syāt saḥ sāphalyaṃ tu prāpnoti eva’ iti tasya viśvāsaḥ punaḥ jāgaritaḥ .

janān nirīkṣamāṇasya tasya dṛṣṭipathe kaścana prabhāvaśālimanuṣyaḥ āgataḥ . saḥ api saṃyānāt avatarataḥ yātrikān paśyan sthitaḥ āsīt . tasya veṣaṃ dṛṣṭvā abdulena avagatam - eṣaḥ saṃyānasthānasya adhikārī iti . adhikārī yaṃ kamapi niruddhya tasya yānaciṭikāṃ parīkṣate sma .

atrāntare ciṭikānirīkṣakeṇa saha vivādaṃ kurvan kaścana yātrī tena dṛṣṭaḥ . antato gatvā saḥ yātrī kānicana rūpyakāṇi adhikāriṇe pradāya ādānapatraṃ prāpa .

yātriṇaḥ mlānavadanatāṃ dṛṣṭvā abdulaḥ tasya samīpam agacchat . sahānubhūtiṃ pradarśayan saḥ yātriṇam apṛcchat - ‘‘kim abhavat bhoḥ ?’’ iti .

tadā yātrī - ‘‘mama yānaciṭikā kvāpi apatat iti bhāsate . kintu ciṭikānirīkṣakaḥ na aśṛṇot mama pakṣam . ciṭikāmūlyāt dviguṇitaṃ daṇḍaśulkam agṛhṇāt saḥ duṣṭaḥ nirīkṣakaḥ . hanta, anyāyyaṃ karoti sarvakāraḥ’’ iti vadan eva tataḥ krodhena agacchat . abdulāya navīnaḥ anubhavaḥ ayam . ataḥ tatraiva sthitvā saḥ anyān draṣṭum ārabhata .

anantaradine api saḥ tatra āgatya janānāṃ vyavahāram apaśyat . evameva dvitrāṇi dināni atītāni . pratidinaṃ saṃyānasthānam āgatya saḥ tatratyānāṃ janānāṃ nilayanakrīḍām apaśyat . kecana janāḥ ciṭikāṃ na krīṇanti iti teṣāṃ mukhabhāvadarśanataḥ eva saḥ ūhitavān . ciṭikānirīkṣake vyaste sati ciṭikārahitānāṃ janānāṃ tataḥ palāyanasya vividhaprayatnasya darśanāt saḥ āścaryam anvabhavat . saḥ jñātavān yat janānāṃ kuṭilavyavahāraḥ kevalaṃ vyayavāraṇāya na, api tu te adhikāriṇaṃ prati dviṣanti api kiñcit iti . nirīkṣakaḥ sarvān grahītum asamarthaḥ iti abdulasya tīkṣṇe nayane apaśyatām . ādinaṃ nilayanakrīḍā pracalati atra iti tena avagatam .

akasmāt, abdulasya buddhau ekasyāḥ hāsyāspadaparisthiteḥ vāṇijyāya upāyaḥ asphurat . ‘ciṭikāgopanam iti vṛttiḥ yadi ārabhyeta tarhi vinā pariśramam etādṛśebhyaḥ janebhyaḥ dhanam arjayituṃ śakyam’ iti saḥ acintayat . saḥ jhaṭiti gṛhaṃ gatvā - ‘ahaṃ ciṭikāgopanavāṇijyaṃ kariṣyāmi’ iti bhrātṝn avadat .

bhrātṝṇāṃ sukhabodhāya saḥ sarvaṃ vyavṛṇot - ‘bhāratīyajīvavimāsaṃsthānam iti kāryālayaḥ janebhyaḥ aprakalpitahāneḥ rakṣāṃ pratijānīte . kiñcit dhanaṃ dattvā āpatkālāya dhanaṃ sañcinuta iti saṃsthānasya pracāraḥ bhavadbhiḥ dṛṣṭaḥ eva nanu ? tathaiva mama saṃsthānaṃ kāryaṃ kuryāt . ciṭikāgopanaṃ yātrikān ciṭikānirīkṣakāt rakṣati . yaḥ pravāsī vinā yānaciṭikāṃ yānena gantum icchati tena keṣāñcana rūpyakāṇāṃ āgopanam eva kretavyaṃ bhavati . tadanantaram āmāsaṃ ciṭikāṃ vinā saḥ yātrī saṃyānena gantum arhati . yadi ārakṣakaḥ tam avaruṇaddhi tarhi tena śulkaṃ dātavyam . tat ādānapatraṃ dṛṣṭvā ādānapatrasya mūlyaṃ tasmai pratidadāmi . taiḥ ciṭikākrayaṇāya yāvanti rūpyakāṇi vyayīkaraṇīyāni syuḥ teṣāṃ pratiśataṃ viṃśatimitaṃ (20%) mūlyaṃ bhavati āgopanasya ....’’

abdulasya pariyojanāṃ śrutvā bhrātaraḥ ahasan . jyeṣṭhabhrātā avadat - ‘‘re mūrkha, kathaṃ tena dhanopārjanaṃ kartuṃ śakyam ? pratimāsam ekavāraṃ āgopanadhanaṃ prāpyate . daṇḍaśulkaṃ sāmānyaciṭikāmūlyataḥ adhikaṃ bhavati . tadā kathaṃ tvaṃ lābhaṃ prāpnoṣi ? āgopanasya adhikaṃ mūlyaṃ yadi syāt tarhi janāḥ ciṭikāmeva krīṇīyuḥ khalu ? āgopanavikrayaṇāt yāvat prāpnoṣi tasmāt api adhikaṃ pratidātavyaṃ bhavet tvayā iti kiṃ tvaṃ na jānāsi ?’’

tadā abdulaḥ akathayat - ‘‘tathā na, bhrātaḥ, śṛṇu . mayā adhyayanaṃ kṛtam . ciṭikārahitajaneṣu kecana eva janāḥ ciṭikānirīkṣakasya pāśe patanti . ataḥ aneke janāḥ āgopanaṃ krīṇīyuḥ . kintu nyūnajanebhyaḥ eva dhanaṃ pratidātavyaṃ bhavet . ataḥ tasmāt mama lābhaḥ eva ....’’

abdulasya pariyojanāṃ śrutvā bhrātaraḥ paricitajanān prati āgopanakrayaṇaviṣaye pracāraṃ kṛtavantaḥ . śanaiḥ śanaiḥ yeṣu yānaciṭikāṃ kretum icchā na āsīt te abdulāt rakṣāṃ prāpya ciṭikārahitaprayāṇaṃ kṛtavantaḥ . abdulaḥ sukhena etasmāt vāṇijyāt jīvanasya nirvahaṇam ārabdhavān .

gacchatā kālena abdulasya manasi anyaḥ vicāraḥ asphurat - ‘āgopanāya janān prati kimarthaṃ dhāvāmi ? svayaṃ ciṭikānirīkṣakaḥ bhavāmi cet saralatayā dhanārjanaṃ kartum arhāmi . janasammarde yātrikāḥ kathaṃ jānanti - ahaṃ kṛtrimaḥ ciṭikā-nirīkṣakaḥ vā na vā iti’ iti .

agre abdulaḥ tādṛśīṃ kapaṭavṛttim āśritavān uta na iti na jānīmaḥ vayam . kintu etāvat tu satyaṃ yat etādṛśīṃ kapaṭavṛttiṃ kurvanti bahavaḥ iti .

kecana vicārāḥ -

īdṛśī eva dhanārjanapaddhatiḥ anyeṣu āgopanavāṇijyeṣu api vartate . evameva option trading ityādiṣu vyavahāreṣu saḥ eva mūlabhūtaḥ aṃśaḥ . anekebhyaḥ adhikadhanaprāptiḥ, katipayebhyaḥ stokasya dānam . atra pratipāditam abdulasya vāṇijyaṃ tu sarvakārasya hānikārakaṃ, sādhāraṇaciṭikāgrāhakāṇām āyakaradātṝṇāṃ ca kṛte tu anyāyyakaraṃ ca . abdulaḥ iti atra kālpanikaṃ pātram . kintu śrūyate yat ayaṃ vyavahāraḥ mumbayīnagare prasiddhaḥ eva iti .




