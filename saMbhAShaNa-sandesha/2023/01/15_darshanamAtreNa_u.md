+++
title = "15 दर्शनमात्रेण उपेक्षा न उचिता *"

+++
**दर्शनमात्रेण उपेक्षा न उचिता**

**\* (सं) विजयाभट्, यू.एस्.ए.**

पुरा आसीत् गाधिः नाम राजा । तस्य एकमात्रपुत्री सत्यवती । सा अपूर्वसुन्दरी इति सर्वत्र वार्ता प्रसृता आसीत् । एकदा अटव्यां सखीभिः सह अटन्ती सत्यवती ऋचीकनाम्नः कस्यचन भृगुकुलमुनेः दृष्टिपथम् आगता । निरतिशयसौन्दर्यभरितां तां दृष्ट्वा हृतहृदयः ऋचीकमुनिः तां परिणेतुम् ऐच्छत् ।

सः महाराजं गाधिम् उपसर्प्य स्वस्य इङ्गितं निवेदितवान् । मुनेः अपेक्षां श्रुत्वा राजा विस्मितः । मुनये पुत्रीं दातुं राजा तु न इष्टवान् ।

सः अचिन्तयत् - ‘अयं मुनिः तु अरण्यवासी । राजकन्या मम पुत्री वने मुनिना एतेन सह कथं जीवनं कुर्यात् ? परन्तु मुनेः अस्य याचनं तिरस्कर्तुं तु न प्रभवामि । बाह्यवलोकनतः एव ज्ञायते यत् एषः मुनिः असामान्यः इति । अतः अस्मै असाध्यं कार्यं दास्यामि’ इति ।

ततः सः मुनिम् उक्तवान् - ‘‘अस्माकं कुशिकानां कुले काचित् विशिष्टा वरपरीक्षापद्धतिः वर्तते । यः एकतः श्यामकर्णान् सहस्रम् अश्वान् आनयेत् तस्मै एव पुत्री दीयेत । यदि भवान् तादृशान् अश्वान् आनयेत् तर्हि निश्चयेन पुत्री भवते दास्यते’’ इति ।

मुनिः राज्ञः अभिप्रायम् अवगतवान् । सः वरुणदेवं तोषयितुं तपः अकरोत् । तस्य तपसा सन्तुष्टः वरुणदेवः मुनेः पुरतः आविर्भूतः । मुनिना स्वस्य तपसः उद्देशम् उक्त्वा एकतः श्मामकर्णाः सहस्रम् अश्वाः याचिताः । वरुणदेवः तस्य याचनं पुरस्कृत्य एकतः श्मामकर्णान् सहस्रम् अश्वान् तस्मै दत्तवान् ।

ततः ऋचीकमुनिः एकतः श्यामकर्णान् तान् सहस्रम् अश्वान् आनीय राज्ञे दत्तवान् । कस्यचिदपि सामर्थ्यं दर्शनमात्रेण कदाचिदपि न उपेक्षेत इति राज्ञा अवगतम् । वचनबद्धेन तेन मुनये पुत्री दातव्या अभवत् । ततः ऋचीकसत्यवत्योः विवाहः यथाविधि सम्पन्नः ।

राजप्रासादे प्रवृद्धा सत्यवती वने कष्टं यथा न अनुभवेत्, सन्तोषेण यथा तिष्ठेत्, तथा तां प्रीत्या पालितवान् मुनिः ऋचीकः ।

darśanamātreṇa upekṣā na ucitā

\* (saṃ) vijayābhaṭ, yū.es.e.

purā āsīt gādhiḥ nāma rājā . tasya ekamātraputrī satyavatī . sā apūrvasundarī iti sarvatra vārtā prasṛtā āsīt . ekadā aṭavyāṃ sakhībhiḥ saha aṭantī satyavatī ṛcīkanāmnaḥ kasyacana bhṛgukulamuneḥ dṛṣṭipatham āgatā . niratiśayasaundaryabharitāṃ tāṃ dṛṣṭvā hṛtahṛdayaḥ ṛcīkamuniḥ tāṃ pariṇetum aicchat .

saḥ mahārājaṃ gādhim upasarpya svasya iṅgitaṃ niveditavān . muneḥ apekṣāṃ śrutvā rājā vismitaḥ . munaye putrīṃ dātuṃ rājā tu na iṣṭavān .

saḥ acintayat - ‘ayaṃ muniḥ tu araṇyavāsī . rājakanyā mama putrī vane muninā etena saha kathaṃ jīvanaṃ kuryāt ? parantu muneḥ asya yācanaṃ tiraskartuṃ tu na prabhavāmi . bāhyavalokanataḥ eva jñāyate yat eṣaḥ muniḥ asāmānyaḥ iti . ataḥ asmai asādhyaṃ kāryaṃ dāsyāmi’ iti .

tataḥ saḥ munim uktavān - ‘‘asmākaṃ kuśikānāṃ kule kācit viśiṣṭā varaparīkṣāpaddhatiḥ vartate . yaḥ ekataḥ śyāmakarṇān sahasram aśvān ānayet tasmai eva putrī dīyeta . yadi bhavān tādṛśān aśvān ānayet tarhi niścayena putrī bhavate dāsyate’’ iti .

muniḥ rājñaḥ abhiprāyam avagatavān . saḥ varuṇadevaṃ toṣayituṃ tapaḥ akarot . tasya tapasā santuṣṭaḥ varuṇadevaḥ muneḥ purataḥ āvirbhūtaḥ . muninā svasya tapasaḥ uddeśam uktvā ekataḥ śmāmakarṇāḥ sahasram aśvāḥ yācitāḥ . varuṇadevaḥ tasya yācanaṃ puraskṛtya ekataḥ śmāmakarṇān sahasram aśvān tasmai dattavān .

tataḥ ṛcīkamuniḥ ekataḥ śyāmakarṇān tān sahasram aśvān ānīya rājñe dattavān . kasyacidapi sāmarthyaṃ darśanamātreṇa kadācidapi na upekṣeta iti rājñā avagatam . vacanabaddhena tena munaye putrī dātavyā abhavat . tataḥ ṛcīkasatyavatyoḥ vivāhaḥ yathāvidhi sampannaḥ .

rājaprāsāde pravṛddhā satyavatī vane kaṣṭaṃ yathā na anubhavet, santoṣeṇa yathā tiṣṭhet, tathā tāṃ prītyā pālitavān muniḥ ṛcīkaḥ .
