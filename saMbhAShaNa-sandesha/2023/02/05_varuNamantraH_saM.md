+++
title = "05 वरुणमन्त्रः * (सं) डा.के.वि.मे"

+++
**वरुणमन्त्रः**

\* (सं) डा.के.वि.मेनोन्

अष्टादशभ्यः वर्षेभ्यः पूर्वं प्रवृत्ता इयं घटना । स्यानन्दपुरे पद्मनाभस्वामिनः देवालयस्य पुरतः पद्मतीर्थं नाम तडागः विद्यते । २००३ तमे वर्षे ऐदम्प्राथम्येन सः तडागः निर्जलः जातः । ‘कथञ्चित् अयं तडागः जलपूर्णः स्यात्’ इति जनाः अचिन्तयन् ।

तदा डा.साम्बशिवनामकः कश्चन सज्जनः तत्र आगतः । सः जनान् उद्दिश्य अवदत् - ‘‘मया सह १५० जनाः कार्यं कर्तुं सज्जाः किम् ?’’ इति ।![](magazine_images/img-1675176451Bal2.jpg)

तदा सर्वे उक्तवन्तः - ‘‘वयं भवता सह कार्यं कर्तुं सज्जाः’’ इति ।

साम्बशिवः तिरुवनन्तपुरीये वैद्यकीयमहाविद्यालये अध्ययनं कृतवान्, बुद्धिमान् च । कक्ष्यायां सर्वदा प्रथमस्थानं तस्य एव । नाडीविज्ञानविषये तस्य महत् अध्ययनम् आसीत् । न केवलं वैद्यकीयविषये, अपि तु वेदोपनिषदादिषु अपि तस्य अध्ययनम् आसीत् । सेवानिवृत्त्यनन्तरं सः वेदाध्ययने निरतः जातः ।

साम्बशिवः तत्रत्यान् अवदत् - ‘‘श्वः ब्राह्मे मुहूर्ते उत्थाय स्नानं कृत्वा आर्द्रवस्त्रं धृत्वा अनशनाः सन्तः सर्वे आगच्छेयुः’’ इति ।

परेद्यवि उक्ते समये अपरिमितसङ्ख्याकाः जनाः तत्र सम्मिलिताः अभवन् । सर्वे तडागे स्थितवन्तः । तान् उद्दिश्य - ‘‘मया कश्चन मन्त्रः उच्यते । भवद्भिः श्रद्धया तस्य उच्चारणं करणीयम्’’ इति उक्त्वा ऋग्वेदस्य वरुणमन्त्रं सः बोधितवान् । सः मन्त्रः एकोत्तरशतवारम् उच्चारितः एकैकेन अपि । ततः साम्बशिवः अवदत् - ‘‘सर्वे अपि गृहं गत्वा स्नानभोजनादिकं समाप्य आगच्छन्तु । मया प्रतीक्षा करिष्यते’’ इति ।

तस्यां रात्रौ महती वृष्टिः जाता । प्रातःकालाभ्यन्तरे पद्मतीर्थं जलेन पूर्णम् आसीत् । वरुणमन्त्रशक्तिः, जनानां निःस्वार्थतानिराहारतादयः च वृष्टिरूपं फलम् अयच्छन् । अहम्भावं त्यक्त्वा जनैः लोककल्याणार्थं कृतस्य कार्यस्य फलम् इदम् ।

varuNamantraH

\* (saM) DA.ke.vi.menon

aShTAdashabhyaH varShebhyaH pUrvaM pravRRittA iyaM ghaTanA. syAnandapure padmanAbhasvAminaH devAlayasya purataH padmatIrthaM nAma taDAgaH vidyate. 2003 tame varShe aidamprAthamyena saH taDAgaH nirjalaH jAtaH. ‘katha~nchit ayaM taDAgaH jalapUrNaH syAt’ iti janAH achintayan.

tadA DA.sAmbashivanAmakaH kashchana sajjanaH tatra AgataH. saH janAn uddishya avadat - ‘‘mayA saha 150 janAH kAryaM kartuM sajjAH kim ?’’ iti.

tadA sarve uktavantaH - ‘‘vayaM bhavatA saha kAryaM kartuM sajjAH’’ iti.

sAmbashivaH tiruvanantapurIye vaidyakIyamahAvidyAlaye adhyayanaM kRRitavAn, buddhimAn cha. kakShyAyAM sarvadA prathamasthAnaM tasya eva. nADIvij~nAnaviShaye tasya mahat adhyayanam AsIt. na kevalaM vaidyakIyaviShaye, api tu vedopaniShadAdiShu api tasya adhyayanam AsIt. sevAnivRRittyanantaraM saH vedAdhyayane nirataH jAtaH.

sAmbashivaH tatratyAn avadat - ‘‘shvaH brAhme muhUrte utthAya snAnaM kRRitvA ArdravastraM dhRRitvA anashanAH santaH sarve AgachCheyuH’’ iti.

paredyavi ukte samaye aparimitasa~NkhyAkAH janAH tatra sammilitAH abhavan. sarve taDAge sthitavantaH. tAn uddishya - ‘‘mayA kashchana mantraH uchyate. bhavadbhiH shraddhayA tasya uchchAraNaM karaNIyam’’ iti uktvA RRigvedasya varuNamantraM saH bodhitavAn. saH mantraH ekottarashatavAram uchchAritaH ekaikena api. tataH sAmbashivaH avadat - ‘‘sarve api gRRihaM gatvA snAnabhojanAdikaM samApya AgachChantu. mayA pratIkShA kariShyate’’ iti.

tasyAM rAtrau mahatI vRRiShTiH jAtA. prAtaHkAlAbhyantare padmatIrthaM jalena pUrNam AsIt. varuNamantrashaktiH, janAnAM niHsvArthatAnirAhAratAdayaH cha vRRiShTirUpaM phalam ayachChan. ahambhAvaM tyaktvA janaiH lokakalyANArthaM kRRitasya kAryasya phalam idam.
