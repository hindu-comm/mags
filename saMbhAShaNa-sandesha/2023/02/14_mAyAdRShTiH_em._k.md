+++
title = "14 मायादृष्टिः * एम्. के.गिरीशः, "

+++
**मायादृष्टिः**

\* एम्. के.गिरीशः, बेङ्गलूरु, Email - [mishty@rediffmail.com](mailtoःmishty@rediffmail.com)

\[नेत्रचिकित्सायै आगता सरस्वती वस्त्रपट्टिकायाः अपनयनस्य अनन्तरं दृष्टिशक्तिं तु प्राप्तवती । किन्तु तया गोमुख-गृध्रमुख-बिडालमुख-शुनकमुखादयः एव सर्वत्र दृष्टाः । एतत् कथं प्रवर्तते इति अजानती सरस्वती महतीं दिग्भ्रान्तिं प्राप्तवती । मूर्च्छां प्राप्य पतिता सा मूर्च्छायाः अपगमनस्य अनन्तरं सर्वत्र मधुरमुखानि एव अपश्यत् । किन्तु दर्पणे यदा स्वमुखं दृष्टं तदा तु तथा महान् एव आघाताः प्राप्तः ।\]



![](magazine_images/img-1675183444Katha.jpg)अद्य एव तस्य शुभदिनस्य आगमनम् । सरस्वत्याः द्वयोः नेत्रयोः पट्टिका निष्कास्यते अद्य । तस्याः द्विवर्षात्मिकायाः प्रतीक्षायाः फलस्य प्राप्तेः दिनं तत् । अन्ते सः दिवसः आगतः एव ! नेत्रयोः शल्यचिकित्सायाः अनन्तरं द्वित्रसप्ताहाः अतीताः सन्ति । काचित् अनिश्चिता लघ्वी पीडा इदानीमपि पीडयति ताम् । तथापि महती समुत्सुकता तस्याम् ।

‘‘पट्टिकायाः अपनयनस्य अनन्तरं भवती स्पष्टतया द्रष्टुं शक्ष्यसि पूर्वस्मादपि अधिकतया’’ इति वैद्यः यदा अवदत् तदा पूर्णः विश्वासः न उत्पन्नः तस्याम् । विशेषज्ञः वैद्यः दृढस्वरेण बहुवारं ताम् आश्वासयत् । तथापि तस्याः अन्तः भीतिः पूर्णतया न गता । वैद्यस्य नैपुण्यं तु प्रपञ्चे एव सुविख्यातम् इति तु सत्यम् । तस्य प्रयत्नः क्वापि असफलः न जातः इति वचनं श्रूयते सर्वत्र । तथापि किमपि अधैर्यं तस्याम् ।

अन्धत्वं न गच्छेत् चेत् का गतिः इति भीतिः तस्याम् । सा एव तस्याः मनश्शान्तिं नाशयति । तस्याः पतिः अपि तस्यै निश्चिततया किमपि धैर्यं दातुं न शक्नोति । ‘पश्याव, पश्याव’ इति सन्देहेन एव उक्त्वा तस्याः भीतिम् अधिकमेव वर्धयति । किमर्थं तस्य एतत् औदासीन्यम् इति न ज्ञायते । दिने दिने वर्धमानायाः मनःपीडायाः समाप्तिः कदा इति सा न जानाति । मुख्यधात्री सरोजम्मा बहुवारं तस्याः निकटम् आगत्य स्वस्य हस्तात् तस्याः हस्तं मृदुतया गृहीत्वा सान्त्वनं करोति । तथापि सरस्वत्याः भीतिः तु पूर्णतया न अपगच्छति ।

‘‘यदि भवत्याः कोऽपि आक्षेपः नास्ति तर्हि अहं द्वित्रसप्ताहात्मकं विरामं स्वीकृत्य भवत्याः गृहे स्थातुं सज्जा अस्मि । भवत्याः सेवाम् अतिसावधानतया करिष्यामि’’ इत्यस्य धात्र्याः मधुराश्वासनस्य बहुवारं श्रवणात् सरस्वत्याः आत्म-विश्वासः शनैः शनैः अवर्धत ।

‘‘अहो, सरोजार्ये, अद्यपर्यन्तम् अहं तु तव मृदुवाणीमात्रम् अभिज्ञातुं समर्था आसम् ! प्रातःकाले यदा मुख्यवैद्यः मम नेत्रपट्टिकां निष्कासयिष्यति तदा अहं भवत्याः मुखमपि द्रष्टुम् अर्हा भविष्यामि ननु ! तस्य मुहूर्तस्य प्रतीक्षां करोमि प्रतिक्षणम् । मम औत्सुक्यम् अवगन्तुम् शक्ष्यसि ननु त्वम् ?’’

‘‘कुतो न ? मयापि तस्य एव क्षणस्य प्रतीक्षा क्रियते !’’

\* \* \*

गाढं मौनं सर्वत्र !!

शनैः शनैः मुख्यः वैद्यः गाम्भीर्येण पट्टिका-द्वयमपि क्रमशः अपनीतवान् ।

शनैः शनैः सरस्वत्याः अपि ऊहा व्यनश्यत् ।

एकः उन्नतवस्त्रकोष्ठः ।..... एकः जीर्णः आसन्दः ।.... अपरकोणे प्रकोष्ठस्य द्वारम् । पार्श्वे उद्घाटितात् वातायनात् उज्ज्वलसूर्यकिरणाः आगताः दृष्टाः । शय्या..., धरणवस्त्राणि....., फलकस्य उपरि द्वित्राणि स्थूलपुस्तकानि, जलघटः इत्यादीनि वस्तूनि अपि तया दृष्टानि । वस्तुतः तस्याः पुनर्जन्म एव सञ्जातम् इव । सा परिपूर्णताम् अनुभूतवती ।

पुष्टकायायाः महिलायाः कश्चन आकरः पुरतः आगतः । तस्याः हस्ते आसीत् चषकः । चषके कोऽपि श्वेतवर्णीयः द्रवः । प्रायशः दुग्धं स्यात् । किन्तु... अहो, किं जातम् अत्र ? तस्याः ग्रीवायाः उपरितने भागे अदृश्यत गोमुखम्, न तु स्त्रीवदनम् । विशालतया स्मितं दर्शयति तस्मिन् विचित्रे गोमुखे महागोदन्ताः प्रकाशन्ते स्म ।

‘‘भगिनि ! कुशलं ननु ?’’ - तया पृष्टम् ।

‘अहो ! किमपि नाटकम् अत्र प्रचलति किम् ?’ इति चिन्तयन्ती मन्दस्वरेण अपृच्छत् सरस्वती - ‘‘भवती तु सरोजम्मा एव ननु ? भवत्याः वाणी तु तथैव अस्ति । किन्तु भवत्याः मुखं गोमुखम् इव कथं दृश्यते !!’’

अचिरात् गोमुखे कोपस्य लक्षणम् अलक्ष्यत । सरोजम्मा विस्मयेन तां पश्यन्ती अवदत् - ‘‘अहं तु ऊर्वशी नास्मि । महोदये, एतत् मम दैवदत्तं मुखम् एव ।’’

‘‘नमस्ते, सरस्वतीमहोदये.... कुशलं ननु ?’’ - तावता कश्चन ध्वनिः श्रुतः ।

‘अहो ! एषः तु निश्चयेन मुख्यवैद्यस्य ध्वनिः एव’ इति चिन्तयन्ती सरस्वती ध्वनिदिशि दृष्टि प्रसारितवती । तत्र दृश्यते - ग्रीवायाः उपरि कश्चन हृष्टशुनकस्य आकारः ।

‘भौः ! भौः ! भौः !’

सरस्वती तं दृष्ट्वा उच्चैः हसितवती ।

शुनकमुखः गोमुखी च परस्परं मुखं दृष्टवन्तौ । ‘एतस्याः अन्धत्वं महता प्रयत्नेन दूरीकृतम् । किन्तु एतस्याः मुखे कृतज्ञताभावः लेशतः अपि न दृश्यते खलु !’ इति भावः तयोः मुखे स्पष्टतया दृश्यते स्म ।

शुनकमुखः गम्भीरस्वरेण गोमुखीं किमपि आदिष्टवान् । सा तु शिरश्चालनेन अङ्गीकारम् असूचयत् । एतत् सर्वं शयाना सरस्वती पश्यन्ती एव आसीत् ।

किञ्चित्कालानन्तरम् उभौ अपि सम्भाषमाणौ प्रकोष्ठात् बहिः निर्गतवन्तौ ।

सरस्वत्याः शिरोवेदना अधिका जाता । ‘एतस्य नाटकस्य उद्देशः कः स्यात् ? इदानीं प्रकोष्ठात् बहिः गत्वा एतौ वेषम् अपनयतः किम् ?’ इति चिन्तयन्ती सा कुतूहलेन सोत्साहं शय्यातः उत्थाय प्रकोष्ठस्य द्वारं मृदुतया उद्घाट्य द्वारस्य निकटे स्थित्वा अपश्यत् । द्वौ अपि सम्भाषणमग्नौ आस्ताम् ।

‘‘अहो ! किं जातम् ? कापि समस्या बाधते किम् ?’’ इति शुनकमुखः आश्चर्येण अपृच्छत् ।

सरस्वती प्रश्नम् उपेक्ष्य शुनकस्य पृष्ठतः मौनेन अपश्यत् । नातिदूरे काचित् दासी मार्जनीं गृहीत्वा इतस्ततः चालयन्ती आसीत् । तस्याः मुखं मूषक-मुखमिव दृश्यते स्म । अपरस्मिन् भागे काचित् धात्री बुभुक्षितः बिडालः इव अदृश्यत । सा स्वस्य सिंहमुखवल्लभस्य हस्ते स्वहस्तं संस्थाप्य नृत्यं कुर्वती इव अदृश्यत ।

सरस्वत्याः भीतिः प्रवृद्धा । सा अचिन्तयत् - ‘सर्वे जनाः एकस्मिन् एव समये विभिन्नान् वेषान् धृत्वा युगपत् कथं पुरतः आगन्तुम् अर्हन्ति ? एतत् नाटकं न । सत्यम् एव एतत् । किन्तु .... तर्हि किम् ? ...तर्हि किम् ?’

तया शिरसः भ्रमणम् अनुभूतम् इव । सा शनैः शनैः अधः पतितुम् यावत् उद्यता तावता बिडाल-वेषीया धात्री झटिति अग्रे धावन्ती आगत्य तां दृढतया अवलम्ब्य प्रकोष्ठस्य अन्तः मृदुतया नीत्वा शय्यायां शायितवती ।

‘‘भवती किञ्चित् उष्णं क्षीरं पातुम् इच्छति किम् ?’’ - तया पृष्टम् ।

‘‘म्याऊँ !’’ इत्येतत् सरस्वत्याः बिडालीयेन स्वरेण उत्तरं श्रुत्वा सा बिडालमुखा धात्री कोपेन निःशब्दतया प्रकोष्ठात् बहिः निरगच्छत् ।

‘‘शुभरात्रिः सरस्वति ! मङ्गलं भवतु’’ इति सा स्वगतं धैर्येण उक्त्वा शान्ततया सुप्ता ।

आगामिनि प्रातःकाले शीघ्रम् उत्थाय सा दर्पणस्य पुरतः स्वीयं मुखम् अपश्यत् । दैवानुग्रहात् अत्र तु भिन्नत्वं न दृष्टं तया । दीर्घं निःश्वस्य - ‘‘हे भगवन् ! धन्यवादः ! किं जायते अत्र इति अहं न जानामि । त्वमेव मां रक्ष !’’ इति मनसि सम्प्रार्थ्य सा किञ्चित् समाधानेन स्नानार्थं गतवती ।

स्नानं समाप्य बहिः आगतया तया तस्याः शय्यां सज्जीकुर्वती स्थिता काचित् नवीना धात्री दृष्टा ।

‘‘सुप्रभातं महोदये ! भवती का ?’’ - सरस्वत्या पृष्टम् ।

‘‘शुभं भवतु महोदये ! अहं भवत्याः नवीना धात्री अस्मि ।’’

तस्याः लम्बस्य क्षीणस्य च कायस्य उपरितनभागे कश्चन सर्पस्य भयानकः आकारः तया दृष्टः ।

‘‘मम नाम नागमणिः इति’’ – नूतनधात्र्या उक्तम् ।

‘‘जानामि’’ इति मृदुस्वरेण उक्तवती सरस्वती ।

‘‘तत् कथम् ?’’

‘‘किमपि नास्ति । सा पुरातनधात्री.... सा गोमुखी... कुत्र सा ?’’

‘‘सरोजम्मानाम्नी ननु । अहं सरस्वत्याः सेवार्थं गन्तुं न इच्छामि इति सा सूचितवती इति कारणेन माम् अत्र प्रेषितवान् अधिकारिमहोदयः ।’’

सरस्वत्याः रोषः प्रवृद्धः ।

‘‘किं जातम् अत्र ? आदौ दृष्टा एका गौः ।... अनन्तरं बिडालः दृष्टः ।.... अन्या दासी मूषकमुखा दृष्टा ।.... इदानीम् एकः सर्पः दृश्यते ! अत्र मम कस्याश्चिदपि धात्र्याः सेवा न अपेक्ष्यते । गच्छ ।....’’

‘‘यथाभिलषितं भवतु महोदये । अलं भीत्या । इदानीमेव गच्छामि तावत्’’ इति सर्पस्वरेण उक्त्वा सा सर्पमुखी धात्री ततः निर्गतवती ।

\* \* \*

सहसा सरस्वत्याः दूरवाणी उच्चस्वरेण शब्दम् अकरोत् । पत्युः मनोहरस्य वाणीं यन्त्रद्वारा श्रुतवत्याः तस्याः मनसि स्थितः चाञ्चल्यभावः, कोपः चापि न्यूनः अवभत् ।

‘‘अहो आर्य ! आगम्यताम् अविलम्बेन अत्र’’ - सा अवदत् ।

‘‘अयि सरस्वति ! भवत्याः प्रकोष्ठस्य निकटे एव अहम् अस्मि इदानीम् ! द्वित्रनिमेषाभ्यन्तरे आगमिष्यामि । अलं भीत्या ।’’

मनोहरस्य आकारं प्रकोष्ठद्वारात् एव दृष्ट्वा सा धावन्ती गत्वा तं दृढतया आलिङ्गितवती ।

किन्तु ...... अहो आश्चर्यम् !! तत् तु मनोहरस्य मुखमेव न ! तस्य ग्रीवायाः उपरि बृहतः गृध्रस्य मुखं सा जुगुप्सया अपश्यत् ।

‘हे भगवन् ! एतत् सर्वं किं जायमानम् अस्ति !! अयं स्वप्नः स्यात् किम् ? मया किं करणीयम् इदानीम् ?’ - सा विषादेन चिन्तितवती ।

कश्चन नूतनः विचारः तस्याः मनसि सहसा अस्फुरत् । ‘ह्यः दर्पणस्य अग्रे स्थित्वा मम मुखं यत् दृष्टं तदपि स्वप्नः एव भवितुम् अर्हेत् किम् ?’ इति चिन्तयन्ती सा झटिति वस्त्रप्रकोष्ठस्य अन्तः गत्वा पुनः एकवारं दर्पणे स्वमुखं सूक्ष्मतया अपश्यत् । स्वस्य स्वरूपं दृष्टवत्याः तस्याः मुखात् कश्चन दीर्घः निःश्वासः निर्गतः ।

‘अत्र तु कोऽपि व्याकुलताजनकांशः नास्ति । भद्रम् । इदानीम् अहं वातायनात् बहिः पश्यामि ! मार्गे गच्छतां जनानां मुखदर्शनम् अपि आवश्यकम्’ इति चिन्तयन्ती सा बहिः दृष्टि प्रसारितवती । तत्र मार्गे विभिन्नानां जन्तूनां वेषं धृत्वा अटन्तः जनाः तया विस्मयेन दृष्टाः ।

रक्तवर्णीयात् वाहनात् काचित् मयूरी स्त्री नृत्यन्ती अवातरत् । तस्याः पञ्चवर्णीयः बर्हिः सूर्यकिरणेन प्रकाशते स्म । तस्याः निकटे द्वौ भल्लूकौ वेगेन आगत्य उच्चैः कोपेन सम्भाषणम् आरब्धवन्तौ । नातिदूरे कश्चन स्थूलः कपिपुरुषः एकया महिष्या महिलया सह अटन् दृष्टः । सम्पूर्णे मार्गे बहवः शृगालपुरुषाः, व्याघ्रपुरुषाः, सिंहजन्तवः इत्यादयः विचित्रजनाः तया दृष्टाः । कश्चन स्थूलाकारः मण्डूकमुखः, द्वित्राभिः कृमिल- महिलाभिः सह तेजःपूर्णस्वरेण आक्रोशितवान् ।

सरस्वत्याः सहनायाः सीमा एव भग्ना । तस्याः हृदये उद्वेगेन कम्पनम् आरब्धम् । तस्याः नेत्रे निमीलिते जाते । बुद्धिः च मन्दं मन्दं व्यनश्यत् । अनन्तरक्षणे मूर्च्छया सा भूमौ पतिता ।

कियान् समयः गतः इति न ज्ञातं तया । एकं दिनं गतं स्यात् किम् ? अथवा द्वित्राणि दिनानि एव अपगतानि स्युः किम् ? को वा जानीयात् ? सरस्वती तु न जानाति ।

शनैः शनैः तस्याः नष्टं चेतनं पुनः आगतम् । सा मन्दगत्या नयने उन्मील्य मौनेन प्रकोष्ठम् अपश्यत् । अनतिदूरे तत् पुरातनम् अर्धोद्घाटितं द्वारं दृष्टम् । तस्य पार्श्वे स्थितः उन्नतवस्त्रकोष्ठः अपि दृष्टः । जीर्णः आसन्दः अपि दृष्टः । वातायनात् आगच्छन्तः सूर्यकिरणाः दृष्टाः ।

‘अत्र अस्ति मम शय्या । मम पादरक्षे वस्त्राणि च अत्रैव सन्ति ।’ इत्यादिकं दृढीकृतं तया ।

‘‘सरस्वत्यार्ये !....भवती जागर्ति किम् ?’’ - कश्चन ध्वनिः श्रुतः ।

‘कस्य अयम् ? अयं तु ज्ञातपूर्वः ध्वनिः !! मुख्यधात्र्याः सरोजम्मायाः एव ननु अयम् !’ इति चिन्तयन्त्याः सरस्वत्याः पुरतः आकारः मन्दं मन्दं दृष्टिपथम् आगतः ।

‘न एतत् गोमुखम् । एकस्याः वृद्धमहिलायाः मधुरवदनम् एतत् । अल्पे दूरे स्थितवान् अस्ति मम स्वामी मनोहरः । तत्रापि न दृश्यते गृध्रस्य तीक्ष्णमुखं, किन्तु परिदृश्यते मधुरमुखमेव । ..’

‘‘शरीरे कुत्रापि पीडा तु न दृश्यते ननु महोदये ?’’ - अन्यः ध्वनिः श्रुतः ।

‘अहो ! एषः मुख्यवैद्यस्य ध्वनिः एव ननु ?’ इति चिन्तयन्ती सा अवदत् - ‘‘नमस्कारः महोदय ! नास्ति कापि पीडा । धन्यवादाः ।’’

‘‘साधु, साधु !’’

तस्य मुखे इदानीं न आसीत् चाञ्चल्यशुनकस्य लक्षणम् । शान्तिस्वरूपीयं गम्भीरवदनं दृश्यते स्म तत्र । सन्तुष्टा सा पृष्टवती - ‘‘किम् अभवत् इदानीं महोदय ? मया इदानीं सर्वस्य अपि तत्तदीयः आकारः एव दृश्यते, न तु प्राणिनाम् । अतिहृष्टास्मि । अस्य सुष्ठुपरिवर्तनस्य कारणं किम् ?’’

‘‘महोदये ! भवती यदा विनष्टचेतना सती भूमौ पतिता, तदा भवन्नयनस्थं काचकं भग्नं जातम् । अतः अहम् इदानीं तत् निष्कास्य नवीनं काचद्वयं भवत्याः लोचनयोः स्थापितवान् । इदानीं चिन्ताविहीनतया सुखेन स्वपितु भवती ।’’

‘‘धन्यवादाः महोदय !’’ इति उक्त्वा सा सरोजम्माम् अवदत् - ‘‘आर्ये ! तस्य फलकस्य उपरि अस्ति मम लघुदर्पणः । तम् अत्र आनय ।’’

तदानुगुण्येन सरोजम्मा दर्पणम् आनीय दत्तवती । सरस्वती दर्पणं स्वीकृत्य तस्मिन् स्वमुखं विस्मयेन दृष्टवती ।

न आसीत् तत्र तस्याः प्राचीनयुवत्याः वदनम् । तत्र मुग्धस्य यौवनोपेतस्य मृगस्य भयभरितमुखस्य निर्मलप्रतिबिम्बं सा मौनेन अपश्यत् ।

**mAyAdRRiShTiH**

\* M. K.girIshaH, be~NgalUru, Email - mishty@rediffmail.com

\[netrachikitsAyai AgatA sarasvatI vastrapaTTikAyAH apanayanasya anantaraM dRRiShTishaktiM tu prAptavatI. kintu tayA gomukha-gRRidhramukha-biDAlamukha-shunakamukhAdayaH eva sarvatra dRRiShTAH. etat kathaM pravartate iti ajAnatI sarasvatI mahatIM digbhrAntiM prAptavatI. mUrchChAM prApya patitA sA mUrchChAyAH apagamanasya anantaraM sarvatra madhuramukhAni eva apashyat. kintu darpaNe yadA svamukhaM dRRiShTaM tadA tu tathA mahAn eva AghAtAH prAptaH.\]

adya eva tasya shubhadinasya Agamanam. sarasvatyAH dvayoH netrayoH paTTikA niShkAsyate adya. tasyAH dvivarShAtmikAyAH pratIkShAyAH phalasya prApteH dinaM tat. ante saH divasaH AgataH eva ! netrayoH shalyachikitsAyAH anantaraM dvitrasaptAhAH atItAH santi. kAchit anishchitA laghvI pIDA idAnImapi pIDayati tAm. tathApi mahatI samutsukatA tasyAm.

‘‘paTTikAyAH apanayanasya anantaraM bhavatI spaShTatayA draShTuM shakShyasi pUrvasmAdapi adhikatayA’’ iti vaidyaH yadA avadat tadA pUrNaH vishvAsaH na utpannaH tasyAm. visheShaj~naH vaidyaH dRRiDhasvareNa bahuvAraM tAm AshvAsayat. tathApi tasyAH antaH bhItiH pUrNatayA na gatA. vaidyasya naipuNyaM tu prapa~nche eva suvikhyAtam iti tu satyam. tasya prayatnaH kvApi asaphalaH na jAtaH iti vachanaM shrUyate sarvatra. tathApi kimapi adhairyaM tasyAm.

andhatvaM na gachChet chet kA gatiH iti bhItiH tasyAm. sA eva tasyAH manashshAntiM nAshayati. tasyAH patiH api tasyai nishchitatayA kimapi dhairyaM dAtuM na shaknoti. ‘pashyAva, pashyAva’ iti sandehena eva uktvA tasyAH bhItim adhikameva vardhayati. kimarthaM tasya etat audAsInyam iti na j~nAyate. dine dine vardhamAnAyAH manaHpIDAyAH samAptiH kadA iti sA na jAnAti. mukhyadhAtrI sarojammA bahuvAraM tasyAH nikaTam Agatya svasya hastAt tasyAH hastaM mRRidutayA gRRihItvA sAntvanaM karoti. tathApi sarasvatyAH bhItiH tu pUrNatayA na apagachChati.

‘‘yadi bhavatyAH ko.api AkShepaH nAsti tarhi ahaM dvitrasaptAhAtmakaM virAmaM svIkRRitya bhavatyAH gRRihe sthAtuM sajjA asmi. bhavatyAH sevAm atisAvadhAnatayA kariShyAmi’’ ityasya dhAtryAH madhurAshvAsanasya bahuvAraM shravaNAt sarasvatyAH Atma-vishvAsaH shanaiH shanaiH avardhata.

‘‘aho, sarojArye, adyaparyantam ahaM tu tava mRRiduvANImAtram abhij~nAtuM samarthA Asam ! prAtaHkAle yadA mukhyavaidyaH mama netrapaTTikAM niShkAsayiShyati tadA ahaM bhavatyAH mukhamapi draShTum arhA bhaviShyAmi nanu ! tasya muhUrtasya pratIkShAM karomi pratikShaNam. mama autsukyam avagantum shakShyasi nanu tvam ?’’

‘‘kuto na ? mayApi tasya eva kShaNasya pratIkShA kriyate !’’

\* \* \*

gADhaM maunaM sarvatra !!

shanaiH shanaiH mukhyaH vaidyaH gAmbhIryeNa paTTikA-dvayamapi kramashaH apanItavAn.

shanaiH shanaiH sarasvatyAH api UhA vyanashyat.

ekaH unnatavastrakoShThaH...... ekaH jIrNaH AsandaH..... aparakoNe prakoShThasya dvAram. pArshve udghATitAt vAtAyanAt ujjvalasUryakiraNAH AgatAH dRRiShTAH. shayyA..., dharaNavastrANi....., phalakasya upari dvitrANi sthUlapustakAni, jalaghaTaH ityAdIni vastUni api tayA dRRiShTAni. vastutaH tasyAH punarjanma eva sa~njAtam iva. sA paripUrNatAm anubhUtavatI.

puShTakAyAyAH mahilAyAH kashchana AkaraH purataH AgataH. tasyAH haste AsIt chaShakaH. chaShake ko.api shvetavarNIyaH dravaH. prAyashaH dugdhaM syAt. kintu... aho, kiM jAtam atra ? tasyAH grIvAyAH uparitane bhAge adRRishyata gomukham, na tu strIvadanam. vishAlatayA smitaM darshayati tasmin vichitre gomukhe mahAgodantAH prakAshante sma.

‘‘bhagini ! kushalaM nanu ?’’ - tayA pRRiShTam.

‘aho ! kimapi nATakam atra prachalati kim ?’ iti chintayantI mandasvareNa apRRichChat sarasvatI - ‘‘bhavatI tu sarojammA eva nanu ? bhavatyAH vANI tu tathaiva asti. kintu bhavatyAH mukhaM gomukham iva kathaM dRRishyate !!’’

achirAt gomukhe kopasya lakShaNam alakShyata. sarojammA vismayena tAM pashyantI avadat - ‘‘ahaM tu UrvashI nAsmi. mahodaye, etat mama daivadattaM mukham eva.’’

‘‘namaste, sarasvatImahodaye.... kushalaM nanu ?’’ - tAvatA kashchana dhvaniH shrutaH.

‘aho ! eShaH tu nishchayena mukhyavaidyasya dhvaniH eva’ iti chintayantI sarasvatI dhvanidishi dRRiShTi prasAritavatI. tatra dRRishyate - grIvAyAH upari kashchana hRRiShTashunakasya AkAraH.

‘bhauH ! bhauH ! bhauH !’

sarasvatI taM dRRiShTvA uchchaiH hasitavatI.

shunakamukhaH gomukhI cha parasparaM mukhaM dRRiShTavantau. ‘etasyAH andhatvaM mahatA prayatnena dUrIkRRitam. kintu etasyAH mukhe kRRitaj~natAbhAvaH leshataH api na dRRishyate khalu !’ iti bhAvaH tayoH mukhe spaShTatayA dRRishyate sma.

shunakamukhaH gambhIrasvareNa gomukhIM kimapi AdiShTavAn. sA tu shirashchAlanena a~NgIkAram asUchayat. etat sarvaM shayAnA sarasvatI pashyantI eva AsIt.

ki~nchitkAlAnantaram ubhau api sambhAShamANau prakoShThAt bahiH nirgatavantau.

sarasvatyAH shirovedanA adhikA jAtA. ‘etasya nATakasya uddeshaH kaH syAt ? idAnIM prakoShThAt bahiH gatvA etau veSham apanayataH kim ?’ iti chintayantI sA kutUhalena sotsAhaM shayyAtaH utthAya prakoShThasya dvAraM mRRidutayA udghATya dvArasya nikaTe sthitvA apashyat. dvau api sambhAShaNamagnau AstAm.

‘‘aho ! kiM jAtam ? kApi samasyA bAdhate kim ?’’ iti shunakamukhaH AshcharyeNa apRRichChat.

sarasvatI prashnam upekShya shunakasya pRRiShThataH maunena apashyat. nAtidUre kAchit dAsI mArjanIM gRRihItvA itastataH chAlayantI AsIt. tasyAH mukhaM mUShaka-mukhamiva dRRishyate sma. aparasmin bhAge kAchit dhAtrI bubhukShitaH biDAlaH iva adRRishyata. sA svasya siMhamukhavallabhasya haste svahastaM saMsthApya nRRityaM kurvatI iva adRRishyata .

sarasvatyAH bhItiH pravRRiddhA. sA achintayat - ‘sarve janAH ekasmin eva samaye vibhinnAn veShAn dhRRitvA yugapat kathaM purataH Agantum arhanti ? etat nATakaM na. satyam eva etat. kintu .... tarhi kim ? ...tarhi kim ?’

tayA shirasaH bhramaNam anubhUtam iva. sA shanaiH shanaiH adhaH patitum yAvat udyatA tAvatA biDAla-veShIyA dhAtrI jhaTiti agre dhAvantI Agatya tAM dRRiDhatayA avalambya prakoShThasya antaH mRRidutayA nItvA shayyAyAM shAyitavatI.

‘‘bhavatI ki~nchit uShNaM kShIraM pAtum ichChati kim ?’’ - tayA pRRiShTam.

‘‘myAU.N !’’ ityetat sarasvatyAH biDAlIyena svareNa uttaraM shrutvA sA biDAlamukhA dhAtrI kopena niHshabdatayA prakoShThAt bahiH niragachChat.

‘‘shubharAtriH sarasvati ! ma~NgalaM bhavatu’’ iti sA svagataM dhairyeNa uktvA shAntatayA suptA.

AgAmini prAtaHkAle shIghram utthAya sA darpaNasya purataH svIyaM mukham apashyat. daivAnugrahAt atra tu bhinnatvaM na dRRiShTaM tayA. dIrghaM niHshvasya - ‘‘he bhagavan ! dhanyavAdaH ! kiM jAyate atra iti ahaM na jAnAmi. tvameva mAM rakSha !’’ iti manasi samprArthya sA ki~nchit samAdhAnena snAnArthaM gatavatI.

snAnaM samApya bahiH AgatayA tayA tasyAH shayyAM sajjIkurvatI sthitA kAchit navInA dhAtrI dRRiShTA.

‘‘suprabhAtaM mahodaye ! bhavatI kA ?’’ - sarasvatyA pRRiShTam.

‘‘shubhaM bhavatu mahodaye ! ahaM bhavatyAH navInA dhAtrI asmi.’’

tasyAH lambasya kShINasya cha kAyasya uparitanabhAge kashchana sarpasya bhayAnakaH AkAraH tayA dRRiShTaH.

‘‘mama nAma nAgamaNiH iti’’ – nUtanadhAtryA uktam.

‘‘jAnAmi’’ iti mRRidusvareNa uktavatI sarasvatI.

‘‘tat katham ?’’

‘‘kimapi nAsti. sA purAtanadhAtrI.... sA gomukhI... kutra sA ?’’

‘‘sarojammAnAmnI nanu. ahaM sarasvatyAH sevArthaM gantuM na ichChAmi iti sA sUchitavatI iti kAraNena mAm atra preShitavAn adhikArimahodayaH.’’

sarasvatyAH roShaH pravRRiddhaH.

‘‘kiM jAtam atra ? Adau dRRiShTA ekA gauH.... anantaraM biDAlaH dRRiShTaH..... anyA dAsI mUShakamukhA dRRiShTA..... idAnIm ekaH sarpaH dRRishyate ! atra mama kasyAshchidapi dhAtryAH sevA na apekShyate. gachCha.....’’

‘‘yathAbhilaShitaM bhavatu mahodaye. alaM bhItyA. idAnImeva gachChAmi tAvat’’ iti sarpasvareNa uktvA sA sarpamukhI dhAtrI tataH nirgatavatI.

\* \* \*

sahasA sarasvatyAH dUravANI uchchasvareNa shabdam akarot. patyuH manoharasya vANIM yantradvArA shrutavatyAH tasyAH manasi sthitaH chA~nchalyabhAvaH, kopaH chApi nyUnaH avabhat.

‘‘aho Arya ! AgamyatAm avilambena atra’’ - sA avadat.

‘‘ayi sarasvati ! bhavatyAH prakoShThasya nikaTe eva aham asmi idAnIm ! dvitranimeShAbhyantare AgamiShyAmi. alaM bhItyA.’’

manoharasya AkAraM prakoShThadvArAt eva dRRiShTvA sA dhAvantI gatvA taM dRRiDhatayA Ali~NgitavatI.

kintu ...... aho Ashcharyam !! tat tu manoharasya mukhameva na ! tasya grIvAyAH upari bRRihataH gRRidhrasya mukhaM sA jugupsayA apashyat.

‘he bhagavan ! etat sarvaM kiM jAyamAnam asti !! ayaM svapnaH syAt kim ? mayA kiM karaNIyam idAnIm ?’ - sA viShAdena chintitavatI.

kashchana nUtanaH vichAraH tasyAH manasi sahasA asphurat. ‘hyaH darpaNasya agre sthitvA mama mukhaM yat dRRiShTaM tadapi svapnaH eva bhavitum arhet kim ?’ iti chintayantI sA jhaTiti vastraprakoShThasya antaH gatvA punaH ekavAraM darpaNe svamukhaM sUkShmatayA apashyat. svasya svarUpaM dRRiShTavatyAH tasyAH mukhAt kashchana dIrghaH niHshvAsaH nirgataH.

‘atra tu ko.api vyAkulatAjanakAMshaH nAsti. bhadram. idAnIm ahaM vAtAyanAt bahiH pashyAmi ! mArge gachChatAM janAnAM mukhadarshanam api Avashyakam’ iti chintayantI sA bahiH dRRiShTi prasAritavatI. tatra mArge vibhinnAnAM jantUnAM veShaM dhRRitvA aTantaH janAH tayA vismayena dRRiShTAH.

raktavarNIyAt vAhanAt kAchit mayUrI strI nRRityantI avAtarat. tasyAH pa~nchavarNIyaH barhiH sUryakiraNena prakAshate sma. tasyAH nikaTe dvau bhallUkau vegena Agatya uchchaiH kopena sambhAShaNam Arabdhavantau. nAtidUre kashchana sthUlaH kapipuruShaH ekayA mahiShyA mahilayA saha aTan dRRiShTaH. sampUrNe mArge bahavaH shRRigAlapuruShAH, vyAghrapuruShAH, siMhajantavaH ityAdayaH vichitrajanAH tayA dRRiShTAH. kashchana sthUlAkAraH maNDUkamukhaH, dvitrAbhiH kRRimila- mahilAbhiH saha tejaHpUrNasvareNa AkroshitavAn.

sarasvatyAH sahanAyAH sImA eva bhagnA. tasyAH hRRidaye udvegena kampanam Arabdham. tasyAH netre nimIlite jAte. buddhiH cha mandaM mandaM vyanashyat. anantarakShaNe mUrchChayA sA bhUmau patitA.

kiyAn samayaH gataH iti na j~nAtaM tayA. ekaM dinaM gataM syAt kim ? athavA dvitrANi dinAni eva apagatAni syuH kim ? ko vA jAnIyAt ? sarasvatI tu na jAnAti.

shanaiH shanaiH tasyAH naShTaM chetanaM punaH Agatam. sA mandagatyA nayane unmIlya maunena prakoShTham apashyat. anatidUre tat purAtanam ardhodghATitaM dvAraM dRRiShTam. tasya pArshve sthitaH unnatavastrakoShThaH api dRRiShTaH. jIrNaH AsandaH api dRRiShTaH. vAtAyanAt AgachChantaH sUryakiraNAH dRRiShTAH .

‘atra asti mama shayyA. mama pAdarakShe vastrANi cha atraiva santi.’ ityAdikaM dRRiDhIkRRitaM tayA.

‘‘sarasvatyArye !....bhavatI jAgarti kim ?’’ - kashchana dhvaniH shrutaH.

‘kasya ayam ? ayaM tu j~nAtapUrvaH dhvaniH !! mukhyadhAtryAH sarojammAyAH eva nanu ayam !’ iti chintayantyAH sarasvatyAH purataH AkAraH mandaM mandaM dRRiShTipatham AgataH.

‘na etat gomukham. ekasyAH vRRiddhamahilAyAH madhuravadanam etat. alpe dUre sthitavAn asti mama svAmI manoharaH. tatrApi na dRRishyate gRRidhrasya tIkShNamukhaM, kintu paridRRishyate madhuramukhameva. ..’

‘‘sharIre kutrApi pIDA tu na dRRishyate nanu mahodaye ?’’ - anyaH dhvaniH shrutaH.

‘aho ! eShaH mukhyavaidyasya dhvaniH eva nanu ?’ iti chintayantI sA avadat - ‘‘namaskAraH mahodaya ! nAsti kApi pIDA. dhanyavAdAH.’’

‘‘sAdhu, sAdhu !’’

tasya mukhe idAnIM na AsIt chA~nchalyashunakasya lakShaNam. shAntisvarUpIyaM gambhIravadanaM dRRishyate sma tatra. santuShTA sA pRRiShTavatI - ‘‘kim abhavat idAnIM mahodaya ? mayA idAnIM sarvasya api tattadIyaH AkAraH eva dRRishyate, na tu prANinAm. atihRRiShTAsmi. asya suShThuparivartanasya kAraNaM kim ?’’

‘‘mahodaye ! bhavatI yadA vinaShTachetanA satI bhUmau patitA, tadA bhavannayanasthaM kAchakaM bhagnaM jAtam. ataH aham idAnIM tat niShkAsya navInaM kAchadvayaM bhavatyAH lochanayoH sthApitavAn. idAnIM chintAvihInatayA sukhena svapitu bhavatI.’’

‘‘dhanyavAdAH mahodaya !’’ iti uktvA sA sarojammAm avadat - ‘‘Arye ! tasya phalakasya upari asti mama laghudarpaNaH. tam atra Anaya.’’

tadAnuguNyena sarojammA darpaNam AnIya dattavatI. sarasvatI darpaNaM svIkRRitya tasmin svamukhaM vismayena dRRiShTavatI.

na AsIt tatra tasyAH prAchInayuvatyAH vadanam. tatra mugdhasya yauvanopetasya mRRigasya bhayabharitamukhasya nirmalapratibimbaM sA maunena apashyat.
