+++
title = "10 भाषापाकः - ३१२ * माणवकः अग्रेस"

+++
**भाषापाकः - ३१२ \* माणवकः**

**अग्रेसरः अग्रसरः च**

शिष्यः - श्रीमन् ! अग्रेसरः इत्यत्र एदन्तत्वं निपात्यते इति श्रुतं मया । तत्र अलुक्समासः कुतो न ?

आचार्यः - ‘पुरोऽग्रतोऽग्रेषु सर्तेः’ (३.२.१८) इति सूत्रेण ‘अग्रे’ इति पदे उपपदे ‘ट’प्रत्ययः विधीयते । ‘तत्पुरुषे कृति बहुलम्’ \[तत्पुरुषे समासे कृदन्ते उत्तरपदे सप्तम्याः बहुलम् अलुक् भवति ।\] (६.३.१४) इति सूत्रेण पूर्वपदस्य अलुक्त्वम् उक्त्वा अग्रेसरः इति रूपं साधयितुं शक्यम् । किन्तु तेन सूत्रेण अलुकि उक्ते सप्तम्येतरस्थलेषु अलुक्त्वं न सिद्ध्येत् । अग्रं सरति, अग्रेण सरति इत्यादिषु पूर्वपदस्य विभक्तिलोपः प्रसज्येत एव । अतः एव एदन्तत्वं निपात्यते । तस्मात् अग्रे इति एदन्तपदे उपपदे सृधातोः टप्रत्ययः । ततः अग्रेसरपदस्य सिद्धिः ।

शि - तथा सति ‘अग्रसर’पदं किं सिद्धं न भवति ?

आ - आम् । अतः एव अमरकोषः ‘पुरोगाग्रेसरः पृष्ठाग्रतःसरपुरस्सराः’ इत्येव वदति । अग्रसरपदं तत्र न उपादत्ते सः । तस्मात् ऊहितुं शक्यं यत् अग्रसरशब्दः तस्य सम्मत्यै न इति । रघुवंशव्याख्याता हेमाद्रिनामा अपि वदति - ‘अग्रसरः इति प्रयोगः चिन्त्यः’ इति ।

शि - अग्रसरपदघटिताः प्रयोगाः तु स्युः एव ननु ?

आ - आम् । सन्ति एव बहवः । तथा हि -

 - अयोधनाग्रसरतां त्वयि वीर याते ....। - रघु.५.७१

 - यूथं तदग्रसरगर्वितकृष्णसारम् । - रघु.९.५५

 - सवरुणावरुणाग्रसरं रुचा । - रघु.९.५

 - हरिहयाग्रसरेण धनुर्भृता ...। - रघु.९.२१

शि - अत्र साधुता कथम् उच्यते ?

आ - ‘कृत्यल्युटो बहुलम्’ इति बहुलग्रहणात् अस्य रूपस्य सिद्धिः इति वदति पदमञ्जरी । रघुवंशव्याख्याता हेमाद्रिः अपरं मार्गं दर्शयति - ‘सरतीति सरः, पचाद्यच् । अग्रश्चासौ सरः इति विशेषणसमासः’ इति ।

शि - सृधातुः पचादिगणे अन्तर्भाव्यते तेन ।...

आ - ‘सर्वे धातवः पचाद्यन्तःपातिनः’ इति वदति न्यासकारः । \[‘यङोऽचि च’ इति सूत्रे\] अतः अच्प्रत्ययः सर्वेभ्यः धातुभ्यः भवति इति सिद्ध्यति । विषयेऽस्मिन् प्रक्रियासर्वस्वकारः वदति -

 पचाद्यच् सर्वधातुभ्यो वक्तव्यः इति भाष्यकृत् ।

 अतः एव ण्वुल्तृजचः सामान्येनाह भोजराट् ॥ इति ।

शि - एवं तर्हि अग्रेसरः अग्रसरः इत्यनयोः उभयोः अपि प्रयोगः भवितुम् अर्हति एव ।

आ - आम् । उभयोः अपि प्रयोगाः तु सन्ति एव बहवः । शिष्टैः समर्थनप्रकारः अपि दर्श्यते । अतः उभयोः अपि रूपयोः प्रयोगे न कापि बाधा ।



**bhAShApAkaH - 312 \* mANavakaH**

**agresaraH agrasaraH cha**

shiShyaH - shrIman ! agresaraH ityatra edantatvaM nipAtyate iti shrutaM mayA. tatra aluksamAsaH kuto na ?

AchAryaH - ‘puro.agrato.agreShu sarteH’ (3.2.18) iti sUtreNa ‘agre’ iti pade upapade ‘Ta’pratyayaH vidhIyate. ‘tatpuruShe kRRiti bahulam’ \[tatpuruShe samAse kRRidante uttarapade saptamyAH bahulam aluk bhavati.\] (6.3.14) iti sUtreNa pUrvapadasya aluktvam uktvA agresaraH iti rUpaM sAdhayituM shakyam. kintu tena sUtreNa aluki ukte saptamyetarasthaleShu aluktvaM na siddhyet. agraM sarati, agreNa sarati ityAdiShu pUrvapadasya vibhaktilopaH prasajyeta eva. ataH eva edantatvaM nipAtyate. tasmAt agre iti edantapade upapade sRRidhAtoH TapratyayaH. tataH agresarapadasya siddhiH.

shi - tathA sati ‘agrasara’padaM kiM siddhaM na bhavati ?

A - Am. ataH eva amarakoShaH ‘purogAgresaraH pRRiShThAgrataHsarapurassarAH’ ityeva vadati. agrasarapadaM tatra na upAdatte saH. tasmAt UhituM shakyaM yat agrasarashabdaH tasya sammatyai na iti. raghuvaMshavyAkhyAtA hemAdrinAmA api vadati - ‘agrasaraH iti prayogaH chintyaH’ iti.

shi - agrasarapadaghaTitAH prayogAH tu syuH eva nanu ?

A - Am. santi eva bahavaH. tathA hi -

 - ayodhanAgrasaratAM tvayi vIra yAte ....\| - raghu.5.71

 - yUthaM tadagrasaragarvitakRRiShNasAram. - raghu.9.55

 - savaruNAvaruNAgrasaraM ruchA. - raghu.9.5

 - harihayAgrasareNa dhanurbhRRitA ...\| - raghu.9.21

shi - atra sAdhutA katham uchyate ?

A - ‘kRRityalyuTo bahulam’ iti bahulagrahaNAt asya rUpasya siddhiH iti vadati padama~njarI. raghuvaMshavyAkhyAtA hemAdriH aparaM mArgaM darshayati - ‘saratIti saraH, pachAdyach. agrashchAsau saraH iti visheShaNasamAsaH’ iti.

shi - sRRidhAtuH pachAdigaNe antarbhAvyate tena....

A - ‘sarve dhAtavaH pachAdyantaHpAtinaH’ iti vadati nyAsakAraH. \[‘ya~No.achi cha’ iti sUtre\] ataH achpratyayaH sarvebhyaH dhAtubhyaH bhavati iti siddhyati. viShaye.asmin prakriyAsarvasvakAraH vadati -

 pachAdyach sarvadhAtubhyo vaktavyaH iti bhAShyakRRit.

 ataH eva NvultRRijachaH sAmAnyenAha bhojarAT.\| iti.

shi - evaM tarhi agresaraH agrasaraH ityanayoH ubhayoH api prayogaH bhavitum arhati eva.

A - Am. ubhayoH api prayogAH tu santi eva bahavaH. shiShTaiH samarthanaprakAraH api darshyate. ataH ubhayoH api rUpayoH prayoge na kApi bAdhA.
