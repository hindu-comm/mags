+++
title = "02 सम्पादकीयम् नूतनं चिन्तनम् अर्"

+++
**सम्पादकीयम्**

**नूतनं चिन्तनम् अर्थतत्त्वस्य सोपानायेत**

प्रतिभाषं तद्गताः नियमाः केचन भवन्ति एव । तैः नियमैः युक्ता व्यवस्था एव ‘व्याकरण’शब्देन निर्दिश्यते । एवं जगति विलसन्ति बहूनि व्याकरणानि । तेषु मुकुटायते संस्कृतव्याकरणम् । पाणिनिमहर्षिणा तस्य यत् उत्कृष्टं रूपं परिकल्पितं तत् तु नितराम् अपूर्वम् । कालातीतं तत् । पाणिनिना यत् बोधितं तत् सूत्ररूपम् अतिसङ्क्षिप्तं च । अतः वार्तिककारेण कात्यायनेन तस्य उपबृंहणं कृतम् । ततः भाष्यकारेण पतञ्जलिना तस्य आशयः विशदीकृतः । एतैः त्रिभिः आचार्यैः यत् विवृतं तदेव ‘त्रिमुनिव्याकरणम्’ इति ख्यातम् । पाणिनिव्याकरणस्य एव नामान्तरं ‘त्रिमुनिव्याकरणम्’ इति ।

तैः त्रिभिः यत् विवृतं ततः अपि तस्य व्याकरणस्य दुरूहता न अपगता इत्यतः अनन्तरकालीनैः आचार्यैः व्याख्यानविरचनद्वारा, ग्रन्थप्रणयनद्वारा च तस्य एव व्याकरणस्य विवरणं विहितम् । तस्मात् पाणिनिपरम्परायां विविधाः व्याख्याः, विविधाः ग्रन्थाः च विलसन्ति । एतादृशेषु प्रयत्नेषु प्रवृत्तेषु, अन्यविधेषु प्रयत्नेषु प्रचलत्सु चापि पाणिनिव्याकरणस्य दुर्ज्ञेयता पूर्णतः अपगता इति तु न । अतः एव अद्यापि तद्गतान् विशेषांशान् ज्ञापयितुं प्रचलन्ति एव अनेकविधाः प्रयासाः ।

नूतनानि चिन्तनानि तु स्वागतार्हाणि एव । तादृशानि चिन्तानानि एव गहनस्य तत्त्वस्य अचिन्तितपूर्वं मुखं प्रदर्शयितुम् अर्हन्ति । तस्मात् एव शास्त्रस्य स्पष्टता भवितुम् अर्हति । एतादृशाः प्रयासाः शास्त्रस्य गहनाध्ययनं कर्तुम् इच्छतां महते उपकाराय कल्पेरन् । अतः एव सर्वेषु अपि शास्त्रक्षेत्रेषु नूतनचिन्तनानि सर्वदा स्वागतीक्रियन्ते ।

अत्र अवधातव्यः अंशः नाम नूतनचिन्तनस्य उपस्थापनावसरे तत्तच्छास्त्रमर्यादा अवश्यमेव पालनीया इति । यः शास्त्रमर्यादाम् उल्लङ्घेत, यश्च शास्त्रमर्यादां पूर्णतः न परिपालयेत् तद्विषये विशेषादरं न प्रकटयति शास्त्रज्ञलोकः । यस्य चिन्तनस्य नावीन्ये सत्यपि शास्त्रत्वं दुर्बलं तत् चिन्तनं पुरस्कारार्हतां न भजति ।

शास्त्रक्षेत्रेषु नूतनानि चिन्तनानि आधिक्येन आगच्छेयुः । तदा एव शास्त्राणां विस्तारः भवितुम् अर्हति । एतानि नूतनचिन्तनानि अर्थतत्त्वस्य दर्शने सोपानायेरन् न कदापि मूलस्य हानये कल्पयेरन् । तदा एव तेषां सार्थकता ।

sampAdakIyam

nUtanaM chintanam arthatattvasya sopAnAyeta

pratibhAShaM tadgatAH niyamAH kechana bhavanti eva. taiH niyamaiH yuktA vyavasthA eva ‘vyAkaraNa’shabdena nirdishyate. evaM jagati vilasanti bahUni vyAkaraNAni. teShu mukuTAyate saMskRRitavyAkaraNam. pANinimaharShiNA tasya yat utkRRiShTaM rUpaM parikalpitaM tat tu nitarAm apUrvam. kAlAtItaM tat. pANininA yat bodhitaM tat sUtrarUpam atisa~NkShiptaM cha. ataH vArtikakAreNa kAtyAyanena tasya upabRRiMhaNaM kRRitam. tataH bhAShyakAreNa pata~njalinA tasya AshayaH vishadIkRRitaH. etaiH tribhiH AchAryaiH yat vivRRitaM tadeva ‘trimunivyAkaraNam’ iti khyAtam. pANinivyAkaraNasya eva nAmAntaraM ‘trimunivyAkaraNam’ iti.

taiH tribhiH yat vivRRitaM tataH api tasya vyAkaraNasya durUhatA na apagatA ityataH anantarakAlInaiH AchAryaiH vyAkhyAnavirachanadvArA, granthapraNayanadvArA cha tasya eva vyAkaraNasya vivaraNaM vihitam. tasmAt pANiniparamparAyAM vividhAH vyAkhyAH, vividhAH granthAH cha vilasanti. etAdRRisheShu prayatneShu pravRRitteShu, anyavidheShu prayatneShu prachalatsu chApi pANinivyAkaraNasya durj~neyatA pUrNataH apagatA iti tu na. ataH eva adyApi tadgatAn visheShAMshAn j~nApayituM prachalanti eva anekavidhAH prayAsAH.

nUtanAni chintanAni tu svAgatArhANi eva. tAdRRishAni chintAnAni eva gahanasya tattvasya achintitapUrvaM mukhaM pradarshayitum arhanti. tasmAt eva shAstrasya spaShTatA bhavitum arhati. etAdRRishAH prayAsAH shAstrasya gahanAdhyayanaM kartum ichChatAM mahate upakArAya kalperan. ataH eva sarveShu api shAstrakShetreShu nUtanachintanAni sarvadA svAgatIkriyante.

atra avadhAtavyaH aMshaH nAma nUtanachintanasya upasthApanAvasare tattachChAstramaryAdA avashyameva pAlanIyA iti. yaH shAstramaryAdAm ulla~Ngheta, yashcha shAstramaryAdAM pUrNataH na paripAlayet tadviShaye visheShAdaraM na prakaTayati shAstraj~nalokaH. yasya chintanasya nAvInye satyapi shAstratvaM durbalaM tat chintanaM puraskArArhatAM na bhajati.

shAstrakShetreShu nUtanAni chintanAni Adhikyena AgachCheyuH. tadA eva shAstrANAM vistAraH bhavitum arhati. etAni nUtanachintanAni arthatattvasya darshane sopAnAyeran na kadApi mUlasya hAnaye kalpayeran. tadA eva teShAM sArthakatA.
