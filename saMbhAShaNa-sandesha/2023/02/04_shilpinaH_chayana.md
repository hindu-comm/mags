+++
title = "04 शिल्पिनः चयनम् * (सं) जीवनराघव"

+++
**शिल्पिनः चयनम् **

**\* (सं) जीवनराघवः**

![](magazine_images/img-1675176079Bal1.jpg)कदाचित् कश्चित् राजा सङ्कल्पितवान् -  राजधान्याम् एकं भव्यं मन्दिरं निर्मातव्यम् इति । आस्थानशिल्पी तु वृद्धः । सः राजानम् अवदत् - ‘‘योग्यं तरुणं शिल्पिनं चित्वा सः आस्थानशिल्पी करणीयः’ इति ।

तदनुगुणं राजा घोषणां कारितवान् - ‘मन्दिरनिर्माणे आसक्ताः शिल्पिनः सुन्दरम् एकं शिल्पं निर्माय आनयेयुः । यस्य शिल्पम् उत्कृष्टं स्यात् सः आस्थानशिल्पित्वेन पुरस्करिष्यते’ इति ।

एतदनुगुणं विविधाः शिल्पिनः शिल्पानि निर्माय राजधानीम् आगतवन्तः । तेषु शिवमूर्तिधनपालाभ्यां निर्मितं शिल्पम् उत्कृष्टत्वेन घोषितम् । राजधान्यां सर्वाणि शिल्पानि सार्वजनिकदर्शनाय स्थापयिष्यन्ते इत्यपि सूचितम् । सार्वजनिकदर्शनाय शिल्पानां व्यवस्थापनं जातम् । शिवमूर्तिधनपालयोः शिल्पम् उन्नते स्थाने स्थापितम् आसीत् । किन्तु तयोः अधः निर्मातृत्वेन आस्थानशिल्पिनः नाम आसीत्, न तु धनपालशिवमूर्त्योः नाम । व्यवस्थां द्रष्टुम् आगतौ धनपालः शिवमूर्तिः च एतत् दृष्ट्वा नितरां खिन्नौ । शिवमूर्तिः क्षणकालं मौनेन स्थित्वा उभयोः अपि मूर्त्योः पादे पुष्पाणि समर्प्य ततः निर्गतवान् । धनपालः तु आत्मनि क्रोधं वहन् ततः निर्गतवान् ।

तस्यां रात्रौ सः रहसि आगत्य शिवमूर्तिना रचितं शिल्पं नासिकाच्छेदेन विरूपीकृत्य ततः निर्गतवान् । रहसि स्थित्वा राज्ञः जनाः एतत्सर्वं पश्यन्तः सन्ति इति सः न ज्ञातवान् ।

अनन्तरदिने शिवमूर्तिः आस्थानशिल्पित्वेन नियुक्तः जातः । धनपालः कठोरवचनैः ज्ञापितः । शिल्पद्वयस्य अपि निर्मातृत्वेन आस्थानशिल्पिनः एव नाम योजितवान् आसीत् राजा एव, शिल्पिनोः स्वभावस्य परीक्षणाय ।

shilpinaH chayanam

\* (saM) jIvanarAghavaH

kadAchit kashchit rAjA sa~NkalpitavAn - rAjadhAnyAm ekaM bhavyaM mandiraM nirmAtavyam iti. AsthAnashilpI tu vRRiddhaH. saH rAjAnam avadat - ‘‘yogyaM taruNaM shilpinaM chitvA saH AsthAnashilpI karaNIyaH’ iti.

tadanuguNaM rAjA ghoShaNAM kAritavAn - ‘mandiranirmANe AsaktAH shilpinaH sundaram ekaM shilpaM nirmAya AnayeyuH. yasya shilpam utkRRiShTaM syAt saH AsthAnashilpitvena puraskariShyate’ iti.

etadanuguNaM vividhAH shilpinaH shilpAni nirmAya rAjadhAnIm AgatavantaH. teShu shivamUrtidhanapAlAbhyAM nirmitaM shilpam utkRRiShTatvena ghoShitam. rAjadhAnyAM sarvANi shilpAni sArvajanikadarshanAya sthApayiShyante ityapi sUchitam. sArvajanikadarshanAya shilpAnAM vyavasthApanaM jAtam. shivamUrtidhanapAlayoH shilpam unnate sthAne sthApitam AsIt. kintu tayoH adhaH nirmAtRRitvena AsthAnashilpinaH nAma AsIt, na tu dhanapAlashivamUrtyoH nAma. vyavasthAM draShTum Agatau dhanapAlaH shivamUrtiH cha etat dRRiShTvA nitarAM khinnau. shivamUrtiH kShaNakAlaM maunena sthitvA ubhayoH api mUrtyoH pAde puShpANi samarpya tataH nirgatavAn. dhanapAlaH tu Atmani krodhaM vahan tataH nirgatavAn.

tasyAM rAtrau saH rahasi Agatya shivamUrtinA rachitaM shilpaM nAsikAchChedena virUpIkRRitya tataH nirgatavAn. rahasi sthitvA rAj~naH janAH etatsarvaM pashyantaH santi iti saH na j~nAtavAn.

anantaradine shivamUrtiH AsthAnashilpitvena niyuktaH jAtaH. dhanapAlaH kaThoravachanaiH j~nApitaH. shilpadvayasya api nirmAtRRitvena AsthAnashilpinaH eva nAma yojitavAn AsIt rAjA eva, shilpinoH svabhAvasya parIkShaNAya.
