+++
title = "12 स्मारं स्मारम्.... भगवतः अनुग्"

+++
**स्मारं स्मारम्....**

**भगवतः अनुग्रहः, \* रामस्वामी व्यासः, बेङ्गलूरु**

इयं घटना अशीतेः वर्षेभ्यः पूर्वं प्रवृत्ता । एतत् वृत्तं मम पित्रा श्रावितम् । एकदा मम पिता स्वबन्धुना सह तिरुपतिक्षेत्रं गतवान् । तत्र सोपानमार्गेण गत्वा पुष्करिण्यां स्नानादिकं समाप्य देवस्य चिरदर्शनभाग्यं प्राप्तवन्तौ । ततः देवस्थानजनैः दत्तेन मुद्गान्नशर्करान्नादिप्रसादेन भोजनं समाप्तम् ।

सायङ्काले मम पिता स्वसकाशे स्थितस्य धनस्य परिशीलनम् अकरोत् । तदा सः ज्ञातवान् यत् स्वसमीपे प्रयाणशुल्कमितमात्रम् एव धनम् अस्ति इति । अतः रात्रिभोजनार्थं तौ धर्मशालायाः अन्वेषणम् आरब्धवन्तौ । तावता एकस्मात् भव्यभवनात् संस्कृतभाषया प्रचलतः प्रवचनस्य शब्दः श्रुतः । ‘तत्र विद्वत्सदः प्रचलत् अस्ति । रात्रौ भोजनव्यवस्था अपि तत्र भवेत्’ इति निश्चित्य मम पिता स्वबन्धुना सह तद्भवनं प्रविश्य वेदिकाम् अलङ्कृतवन्तं यतिवर्यं साष्टाङ्गं प्रणम्य श्रोतॄणां मध्ये उपविष्टवान् ।

प्रवचनानन्तरं यतिवर्यः मम पितरम् आहूय परिचयादिविवरणम् अपृच्छत् । मम पिता अवदत् - ‘‘अहं व्याकरणशास्त्रे शिरोमण्युपाधिधरः अस्मि । वेदान्ते प्रस्थानत्रयग्रन्थेषु निष्णातः । साहित्यक्षेत्रे अपि कृतपरिश्रमः’’ इति ।

एतत् श्रुत्वा यतिवर्यः नितरां सन्तुष्टः सन् अवदत् - ‘‘स्वाभिमतं कञ्चित् विषयम् अधिकृत्य पञ्चदश निमेषान् यावत् प्रवचनं क्रियताम्’’ इति । मम पिता प्रह्लादचरितं, प्रह्लादेन उपदिष्टां नवविधभक्तिं च निरर्गलतया सुस्पष्टं सप्रमाणं सोदाहरणं च विवृतवान् ।

एतत् श्रुत्वा यतिवरः नितरां सन्तुष्टः भूत्वा अवदत् - ‘‘भवादृशानां विदुषाम् उपस्थितिः अस्मद्भाग्याय एव । एतत् सदः अग्रे दिनद्वयं यावत् प्रचलिष्यति । भवन्तौ अपि सदःसमाप्तिपर्यन्तम् अत्र एव तिष्ठताम्’’ इति ।

एतौ द्वावपि दिनद्वयं सम्यक् सत्कृतौ सन्तौ सुखेन तत्र उषितवन्तौ । समाप्तिदिने स्वामिवर्यः मम पित्रे फलपुष्पमन्त्राक्षतादिप्रसादेन सह पञ्चदशरूप्यकमितं धनं दत्त्वा सम्मानितवान् । तेषु दिवसेषु पञ्चदश रूप्यकाणि महाधनत्वेन भाव्यते स्म । एतत्सर्वं भगवतः वेङ्कटेश्वरस्य अनुग्रहात् एव सिद्धम् इति कृत्वा पुनः वेङ्कटेश्वरदर्शनं प्राप्य कृतकृत्यताभावेन तौ स्वगृहं प्रत्यागतवन्तौ ।

s**mAraM smAram....**

**bhagavataH anugrahaH, \* rAmasvAmI vyAsaH, be~NgalUru**

iyaM ghaTanA ashIteH varShebhyaH pUrvaM pravRRittA. etat vRRittaM mama pitrA shrAvitam. ekadA mama pitA svabandhunA saha tirupatikShetraM gatavAn. tatra sopAnamArgeNa gatvA puShkariNyAM snAnAdikaM samApya devasya chiradarshanabhAgyaM prAptavantau. tataH devasthAnajanaiH dattena mudgAnnasharkarAnnAdiprasAdena bhojanaM samAptam.

sAya~NkAle mama pitA svasakAshe sthitasya dhanasya parishIlanam akarot. tadA saH j~nAtavAn yat svasamIpe prayANashulkamitamAtram eva dhanam asti iti. ataH rAtribhojanArthaM tau dharmashAlAyAH anveShaNam Arabdhavantau. tAvatA ekasmAt bhavyabhavanAt saMskRRitabhAShayA prachalataH pravachanasya shabdaH shrutaH. ‘tatra vidvatsadaH prachalat asti. rAtrau bhojanavyavasthA api tatra bhavet’ iti nishchitya mama pitA svabandhunA saha tadbhavanaM pravishya vedikAm ala~NkRRitavantaM yativaryaM sAShTA~NgaM praNamya shrotRRINAM madhye upaviShTavAn.

pravachanAnantaraM yativaryaH mama pitaram AhUya parichayAdivivaraNam apRRichChat. mama pitA avadat - ‘‘ahaM vyAkaraNashAstre shiromaNyupAdhidharaH asmi. vedAnte prasthAnatrayagrantheShu niShNAtaH. sAhityakShetre api kRRitaparishramaH’’ iti.

etat shrutvA yativaryaH nitarAM santuShTaH san avadat - ‘‘svAbhimataM ka~nchit viShayam adhikRRitya pa~nchadasha nimeShAn yAvat pravachanaM kriyatAm’’ iti. mama pitA prahlAdacharitaM, prahlAdena upadiShTAM navavidhabhaktiM cha nirargalatayA suspaShTaM sapramANaM sodAharaNaM cha vivRRitavAn.

etat shrutvA yativaraH nitarAM santuShTaH bhUtvA avadat - ‘‘bhavAdRRishAnAM viduShAm upasthitiH asmadbhAgyAya eva. etat sadaH agre dinadvayaM yAvat prachaliShyati. bhavantau api sadaHsamAptiparyantam atra eva tiShThatAm’’ iti.

etau dvAvapi dinadvayaM samyak satkRRitau santau sukhena tatra uShitavantau. samAptidine svAmivaryaH mama pitre phalapuShpamantrAkShatAdiprasAdena saha pa~nchadasharUpyakamitaM dhanaM dattvA sammAnitavAn. teShu divaseShu pa~nchadasha rUpyakANi mahAdhanatvena bhAvyate sma. etatsarvaM bhagavataH ve~NkaTeshvarasya anugrahAt eva siddham iti kRRitvA punaH ve~NkaTeshvaradarshanaM prApya kRRitakRRityatAbhAvena tau svagRRihaM pratyAgatavantau.
