+++
title = "15 सद्भ्यो महद्भ्यो नमः * डा.सूर्"

+++
**सद्भ्यो महद्भ्यो नमः **

**\* **डा.सूर्यहेब्बारः ए.

भारतं महापुरुषाणां कर्मभूमिः । महापुरुषाः जन्म प्राप्तुं भारतमेव चिन्वन्ति इति वदामः चेत् न अतिशयोक्तिः । यतो हि अनेके सज्जनाः महापुरुषाः अत्र जाताः, जायमानाश्च विद्यन्ते । एतादृशानां महापुरुषाणां सदुक्तीः श्रोतुं सहस्रशः जनाः सश्रद्धं सम्मिलिताः भवन्ति । सत्सङ्गसभासु तेषां वचनानां श्रवणेन महात्मनां माहात्म्यस्य अंशलेशोऽपि यदि जनतायां सङ्क्रातः स्यात् तर्हि समाजे अनेकानि गुणात्मकपरिवर्तनानि भवेयुः । व्यक्तिनिर्माणाद् राष्ट्रनिर्माणं इति तत्त्वे दृढं विश्वासं वहति अस्माकं ज्ञानपरम्परा । व्यक्तिनिर्माणकार्ये औपचारिकशालाशिक्षणात् प्राप्यमाणायाः दृष्टेः यावत् प्रामुख्यं भवति ततोऽपि अधिकं प्रामुख्यं भवति - अनौपचारिकरूपेण महात्मनां कारणतः लभ्यमानायाः दृष्टेः एव । स्वजीवने षष्ट्यधिकानि वर्षाणि समाजस्य मार्गदर्शनं कुर्वन्तः २०२३ तमवर्षस्य जनवरीमासस्य द्वितीये दिनाङ्के वैकुण्ठैकादशीपुण्यदिने एव शिवसायुज्यं प्राप्तवन्तः पूज्याः सिद्धेश्वरस्वामिनः एतादृशानां महात्मनाम् अग्रेसराः ।

![](magazine_images/img-1675184857Siddeshawaraswamiji.jpg)सिद्धेश्वरस्मामिनां जन्म कर्णाटकराज्यस्य विजयपुरमण्डलस्य बिज्जरगिनामके लघुग्रामे कर्षकपरिवारे अभवत् । आ बाल्यकालात् एव सत्सङ्गसभानां श्रवणे सिद्धेश्वरस्य विशेषासक्तिः आसीत् । कदाचित् मल्लिकार्जुनस्वामिनां प्रवचनं श्रुत्वा प्रेरितः सः तेषाम् अन्तिके एव कतिचन दिनानि अवसत् । अयं बालकः विशिष्टः इति मल्लिकार्जुनस्वामिभिः ज्ञातम् । तावता सिद्धेश्वरं गृहं प्रति नेतुं पिता समागतः । मल्लिकार्जुनस्वामिभिः - ‘‘अयं बालकः असामान्यः । अद्य भवान् इतः एनं नयेत् चेत् अन्यं कञ्चन मादृशम् अन्विष्य तत्समीपे एषः गमिष्यति एव । अतः एतस्य विषये चिन्ता त्यज्यताम् । धार्मिकशिक्षणेन सह विद्यालयीयशिक्षणस्यापि व्यवस्था करिष्यते अस्माभिः’’ इति उक्तम् । अग्रे सिद्धेश्वरस्वामिनः कोल्हापुरविश्वविद्यालयतः तत्त्वशास्त्रे एम्.ए.पदवीं प्राप्तवन्तः ।

स्वामिनाम् अध्ययनं, चिन्तनशक्तिः, भाषणं च अत्यद्भुतम् आसीत् । यदा तेषां प्रवचनं भवति तदा विंशतिसहस्राधिकाः जनाः भवन्ति चेदपि सभा निश्शब्दा भवति । तेषां प्रवचनं श्रोतुं महापण्डिताः, संन्यासिनः, राजनीतिनेतारः, युवानः, बालाः, महिलाः, वृद्धाः चेति सर्वे समायान्ति स्म । विषयः सर्वेषाम् अपि मनस्सु यथा प्रविशेत् तथा सुबोधं प्रवचनं सिद्धेश्वरस्वामिनां भवति स्म । स्वामिनः कन्नडं, संस्कृतम्, आङ्ग्लं, मराठी, हिन्दी इत्यादिषु बह्वीषु भाषासु निष्णाताः आसन् । सर्वभाषासु विद्यमानानां विचाराणां सङ्ग्रहः, निशितबुद्ध्या विमर्शः, सुललितवाक्यैः सोदाहरणं विषयनिरूपणं च स्वामिनां वैशिष्ट्यम् । कर्णाटकेषु ‘वचनसाहित्य’त्वेन प्रसिद्धे साहित्यप्रकारे विशिष्टा गतिः आसीत् स्वामिनाम् । यत्र स्वामिनः भाषणं कुर्युः तत्र किञ्चन अव्यक्तं मौनं व्याप्तं भवति स्म । मासं यावत् प्रतिदिनं विंशतिसहस्राधिकाः जनाः स्वामिनां प्रवचनार्थं समायान्ति स्म । स्वामिनां सम्पर्के आगतस्य लौकिकस्यापि मनसि विरक्तभावः उदेति स्म ।

सरलं निस्स्पृहं च जीवनम्

धनाधिकारप्रसिद्धीनां विषये सर्वदा अपि सिद्धेश्वरस्वामिनां निःस्पृहता आसीत् । ते नवदशे एव वर्षे भगवद्गीताविषये सिद्धान्तशिखामणिः इति ग्रन्थं कन्नडभाषया विरचय्य मल्लिकार्जुनस्वामिनां नाम्ना प्रकाशितवन्तः । मल्लिकार्जुनस्वामिनाम् अनन्तरं तेषां मठस्य समग्रोऽपि अधिकारः सिद्धेश्वरस्वामिभिः लब्धः । परन्तु ज्ञानयोगाश्रमस्य प्रतिष्ठाप्रसिद्ध्योः विषये सिद्धेश्वरस्वामिभिः न अवहितम् । आश्रमद्वारा जनानां सेवा कथं कर्तुं शक्या इत्येव तैः चिन्तितम् । स्वामिभिः अनेके विद्यालयाः स्थापिताः सन्ति । परन्तु न कश्चित् विद्यालयः स्वामिनां नाम्ना, आश्रमस्य नाम्ना वा अस्ति ।

सर्वदापि नैर्मल्यं भवेत् इति कारणतः स्वामिनः श्वेतवस्त्रं धरन्ति स्म । धनलोभस्य अवसरः न भवेदिति हेतोः स्वामिनां युतकं कोषरहितम् आसीत् । भक्तैः समर्पितं मितम् आहारं स्वामिनः सेवन्ते स्म । कार्यक्रमे गौरवद्योतनरूपेण लब्धानि फलादीनि तत्तत्स्थाने एव ते वितरन्ति स्म । केन्द्रसर्वकारः पद्मश्रीप्रशस्तिं, कर्णाटकविश्वविद्यालयः डाक्टरेट्पदवीं च स्वामिभ्यः दातुम् ऐच्छत् । परन्तु स्वामिनः - ‘सामान्यजीवन यापनेन उदात्तविचाराणां बोधनमेव मम लक्ष्यम् । प्रशस्तेः आवश्यकता मम नास्ति । मयि आदरं वहन्तः एव प्रशस्तिं दातुं भवन्तः निर्णीतवन्तः इति अहं जानामि । भवद्भिः अन्यथा न चिन्तनीयम् । खेदः न करणीयः’ इति उक्त्वा प्रशस्तिं पदवीं च निराकृतवन्तः । ‘मरणानन्तरं मम चिताभस्म जले विलीनं भवेत् । स्मारकरूपेण न तिष्ठेत् । अहं विशिष्टं किमपि न कृतवान्, न वा कुर्वन् अस्मि । सर्वमपि अन्ते लयमेव प्राप्नुयात्’ इति स्मारकनिर्माणविषये स्वामिभिः उक्तम् आसीत् ।![](magazine_images/img-1675184895Sidheshwaraswamiji.jpg)

संस्कृतप्रीतिः

स्वामिनां महती प्रीतिः आसीत् संस्कृते । ते स्वप्रवचनसमये अनेकाः संस्कृतसूक्तीः उल्लिखन्ति स्म । श्लोकानां समग्ररूपेण उच्चारणं तेषां भाषणेषु भवति स्म । सुललितं व्याख्यानं च कुर्वन्ति स्म । संस्कृतं सर्वैः अपि पठनीयम् इति अभिप्रायः आसीत् स्वामिनाम् । संस्कृतं पठितुं बालान् बहुधा प्रोत्साहयन्ति स्म ते । तेषां प्रोत्साहेन प्रेरिताः अनेके तरुणाः तरुण्यः च संस्कृतभारत्याः प्रबोधनवर्गे प्रशिक्षणवर्गे च भागं गृहीत्वा संस्कृतप्रसारे निरताः सन्ति । रामसिङ्गरजपूतनामकः विजयपुरस्य वस्त्रापणिकः स्वामिनां प्रेरणया संस्कृतम् अधीत्य स्वस्य आपणे विद्यमानान् कर्मचारिणः अपि संस्कृतं पाठितवान् । अधुना सः आपणः संस्कृतवस्त्रापणः इति ख्यातः वर्तते । रामसिङ्गवर्यश्च कर्णाटकोत्तरप्रान्तस्य प्रमुखकार्यकर्ता सन् संस्कृतकार्येषु मार्गदर्शनं कुर्वन् अस्ति ।

सिद्धेश्वरस्वामिनां सूक्तयः

सिद्धेश्वरस्वामिनां बहूनि वचनानि सूक्तायन्ते । तादृशानि कानिचन यथा –

-सूर्यकिरणाः अशुद्धं प्रदेशं गच्छन्ति चेदपि अशुद्धाः न भवन्ति । अस्माभिरपि तद्वद् भाव्यम् । येन केनापि मिलेम चेदपि आत्मनः नैर्मल्यं रक्षणीयम् ।

-दशानां व्यावहारिककार्याणां करणसमये एकं वा आनन्ददायकं कार्यं करणीयम् ।

-प्रपञ्चे उत्तमाः विचाराः सर्वेऽपि उक्तपूर्वाः एव । अतः पुनः तेषां कथनस्य न कापि आवश्यकता । तेषाम् आचरणमात्रमेव अवशिष्टम् ।

-सत्यशोधकेन करणीयं प्रथमं कार्यं - स्वहृदये प्रीतिज्योतिषः उद्दीपनम् ।

-भावशुद्धिसाधनेन जीवनं मधुरमयं भवति ।

-शरीरं सुन्दरं भवेत् चेत् जीवनं सुन्दरं भवेत् इति नास्ति । कुरूपिणः अपि सुन्दरं जीवनं यापितवन्तः सन्ति ।

-एकः पादः पुरतः, अन्यः पादः पृष्ठतः च भवतः । पुरतो विद्यमानस्य गर्वः वा, पृष्ठतः विद्यमानस्य खेदः वा न भवति । क्षणमात्रे इदं परिवर्तते इति तौ जानीतः । जीवनमपि एतादृशमेव । कदापि किमपि स्थिरं न तिष्ठति तत्र ।

-अस्माभिः जगति निर्भयैः भाव्यम् । प्रियम्, अप्रियम्, अनिष्टम् इत्यादिकं सर्वम् अपि अत्र भवति । वयमेव जगतः केन्द्रबिन्दुरूपाः न । अस्मादृशाः अनेके जीविनः सन्ति । जगत् अस्मन्निमित्तं नास्ति । जगति वयं जीवामः । अतः सामञ्जस्यम् अनिवार्यम् ।

-अन्धकारे आगते अन्धकारः अङ्गीकर्तव्यः । प्रकाशे आगते प्रकाशः अङ्गीकर्तव्यः । एवमेव सुखदुःखयोः मानापमानयोः च अङ्गीकारः भवेत् ।

-अक्षराणि पठितवान् अपि भ्रष्टः भवेत् । परन्तु संस्कारं पठितवान् जनः भ्रष्टः न भवति । संस्कारस्य अन्यादृशी शक्तिः वर्तते ।

-कष्टानि तूष्णीं तरणीयानि । लब्धस्य यशसः शब्दम् एव जगत् शृणुयात् ।

-सकलजीवराशिषु तिष्ठन् परमात्मा परमसत्यरूपः। अस्माकं बुद्ध्या, तर्केण, वितर्केण, शब्दजालैः वा सः न लभ्यः । सः अनुभवमात्रगम्य ।

-विश्वश्रियं पश्यामः चेत् अवगम्येत यत् कोऽपि दरिद्रः आढ्यो वा इति । सर्वे समानाः, सन्तोषिणः च ।

-मनः मलिनं भवति चेत् वचस्सु मालिन्यं सङ्क्रामति । प्रतिवेशिनः दृष्ट्वा असूया अनुभूयते चेत् पूजादीनां किं मूल्यं स्यात् ? 

-मनः रसपाकयुतं चेत् मानवस्य महत्त्वं सिद्ध्यति । हृदयं सुगन्धितं चेत् वचनेभ्यः मधु स्रवेत् ।

-स्वार्थत्यागेन आदर्शः सिद्ध्यति । स्वं, स्वसौख्यं च विस्मृत्य परहितार्थं क्रियमाणं कार्यमेव तपः । स एव सत्यसाक्षात्कारः ।

-महात्मनां हृदयं विश्वम् इव विशालम् । तस्य भित्तयः न सन्ति । समस्तस्य जगतः कृते तेषां हृदये स्थानं भवति ।

-महात्मनां जीवनं महावृक्षः । निसर्गस्थाः वृक्षाः बाह्यं तापं हरन्ति । महात्मनां जीवनम् अन्तरङ्गस्य तापं हरति ।

-निसर्गेण यद् दत्तमस्ति, तदाश्रयेण एव उत्तमजीवनं रचनीयम् । वृथा व्यथा न कार्या ।

**sadbhyo mahadbhyo namaH**

\* Dr. sUryahebbAraH e.

bhArataM mahApuruShANAM karmabhUmiH. mahApuruShAH janma prAptuM bhAratameva chinvanti iti vadAmaH chet na atishayoktiH. yato hi aneke sajjanAH mahApuruShAH atra jAtAH, jAyamAnAshcha vidyante. etAdRRishAnAM mahApuruShANAM saduktIH shrotuM sahasrashaH janAH sashraddhaM sammilitAH bhavanti. satsa~NgasabhAsu teShAM vachanAnAM shravaNena mahAtmanAM mAhAtmyasya aMshalesho.api yadi janatAyAM sa~NkrAtaH syAt tarhi samAje anekAni guNAtmakaparivartanAni bhaveyuH. vyaktinirmANAd rAShTranirmANaM iti tattve dRRiDhaM vishvAsaM vahati asmAkaM j~nAnaparamparA. vyaktinirmANakArye aupachArikashAlAshikShaNAt prApyamANAyAH dRRiShTeH yAvat prAmukhyaM bhavati tato.api adhikaM prAmukhyaM bhavati - anaupachArikarUpeNa mahAtmanAM kAraNataH labhyamAnAyAH dRRiShTeH eva. svajIvane ShaShTyadhikAni varShANi samAjasya mArgadarshanaM kurvantaH 2023 tamavarShasya janavarImAsasya dvitIye dinA~Nke vaikuNThaikAdashIpuNyadine eva shivasAyujyaM prAptavantaH pUjyAH siddheshvarasvAminaH etAdRRishAnAM mahAtmanAm agresarAH.

siddheshvarasmAminAM janma karNATakarAjyasya vijayapuramaNDalasya bijjaraginAmake laghugrAme karShakaparivAre abhavat. A bAlyakAlAt eva satsa~NgasabhAnAM shravaNe siddheshvarasya visheShAsaktiH AsIt. kadAchit mallikArjunasvAminAM pravachanaM shrutvA preritaH saH teShAm antike eva katichana dinAni avasat. ayaM bAlakaH vishiShTaH iti mallikArjunasvAmibhiH j~nAtam. tAvatA siddheshvaraM gRRihaM prati netuM pitA samAgataH. mallikArjunasvAmibhiH - ‘‘ayaM bAlakaH asAmAnyaH. adya bhavAn itaH enaM nayet chet anyaM ka~nchana mAdRRisham anviShya tatsamIpe eShaH gamiShyati eva. ataH etasya viShaye chintA tyajyatAm. dhArmikashikShaNena saha vidyAlayIyashikShaNasyApi vyavasthA kariShyate asmAbhiH’’ iti uktam. agre siddheshvarasvAminaH kolhApuravishvavidyAlayataH tattvashAstre em.e.padavIM prAptavantaH.

svAminAm adhyayanaM, chintanashaktiH, bhAShaNaM cha atyadbhutam AsIt. yadA teShAM pravachanaM bhavati tadA viMshatisahasrAdhikAH janAH bhavanti chedapi sabhA nishshabdA bhavati. teShAM pravachanaM shrotuM mahApaNDitAH, saMnyAsinaH, rAjanItinetAraH, yuvAnaH, bAlAH, mahilAH, vRRiddhAH cheti sarve samAyAnti sma. viShayaH sarveShAm api manassu yathA pravishet tathA subodhaM pravachanaM siddheshvarasvAminAM bhavati sma. svAminaH kannaDaM, saMskRRitam, A~NglaM, marAThI, hindI ityAdiShu bahvIShu bhAShAsu niShNAtAH Asan. sarvabhAShAsu vidyamAnAnAM vichArANAM sa~NgrahaH, nishitabuddhyA vimarshaH, sulalitavAkyaiH sodAharaNaM viShayanirUpaNaM cha svAminAM vaishiShTyam. karNATakeShu ‘vachanasAhitya’tvena prasiddhe sAhityaprakAre vishiShTA gatiH AsIt svAminAm. yatra svAminaH bhAShaNaM kuryuH tatra ki~nchana avyaktaM maunaM vyAptaM bhavati sma. mAsaM yAvat pratidinaM viMshatisahasrAdhikAH janAH svAminAM pravachanArthaM samAyAnti sma. svAminAM samparke Agatasya laukikasyApi manasi viraktabhAvaH udeti sma.

saralaM nisspRRihaM cha jIvanam

dhanAdhikAraprasiddhInAM viShaye sarvadA api siddheshvarasvAminAM niHspRRihatA AsIt. te navadashe eva varShe bhagavadgItAviShaye siddhAntashikhAmaNiH iti granthaM kannaDabhAShayA virachayya mallikArjunasvAminAM nAmnA prakAshitavantaH. mallikArjunasvAminAm anantaraM teShAM maThasya samagro.api adhikAraH siddheshvarasvAmibhiH labdhaH. parantu j~nAnayogAshramasya pratiShThAprasiddhyoH viShaye siddheshvarasvAmibhiH na avahitam. AshramadvArA janAnAM sevA kathaM kartuM shakyA ityeva taiH chintitam. svAmibhiH aneke vidyAlayAH sthApitAH santi. parantu na kashchit vidyAlayaH svAminAM nAmnA, Ashramasya nAmnA vA asti.

sarvadApi nairmalyaM bhavet iti kAraNataH svAminaH shvetavastraM dharanti sma. dhanalobhasya avasaraH na bhavediti hetoH svAminAM yutakaM koSharahitam AsIt. bhaktaiH samarpitaM mitam AhAraM svAminaH sevante sma. kAryakrame gauravadyotanarUpeNa labdhAni phalAdIni tattatsthAne eva te vitaranti sma. kendrasarvakAraH padmashrIprashastiM, karNATakavishvavidyAlayaH DAkTareTpadavIM cha svAmibhyaH dAtum aichChat. parantu svAminaH - ‘sAmAnyajIvana yApanena udAttavichArANAM bodhanameva mama lakShyam. prashasteH AvashyakatA mama nAsti. mayi AdaraM vahantaH eva prashastiM dAtuM bhavantaH nirNItavantaH iti ahaM jAnAmi. bhavadbhiH anyathA na chintanIyam. khedaH na karaNIyaH’ iti uktvA prashastiM padavIM cha nirAkRRitavantaH. ‘maraNAnantaraM mama chitAbhasma jale vilInaM bhavet. smArakarUpeNa na tiShThet. ahaM vishiShTaM kimapi na kRRitavAn, na vA kurvan asmi. sarvamapi ante layameva prApnuyAt’ iti smArakanirmANaviShaye svAmibhiH uktam AsIt.

saMskRRitaprItiH

svAminAM mahatI prItiH AsIt saMskRRite. te svapravachanasamaye anekAH saMskRRitasUktIH ullikhanti sma. shlokAnAM samagrarUpeNa uchchAraNaM teShAM bhAShaNeShu bhavati sma. sulalitaM vyAkhyAnaM cha kurvanti sma. saMskRRitaM sarvaiH api paThanIyam iti abhiprAyaH AsIt svAminAm. saMskRRitaM paThituM bAlAn bahudhA protsAhayanti sma te. teShAM protsAhena preritAH aneke taruNAH taruNyaH cha saMskRRitabhAratyAH prabodhanavarge prashikShaNavarge cha bhAgaM gRRihItvA saMskRRitaprasAre niratAH santi. rAmasi~NgarajapUtanAmakaH vijayapurasya vastrApaNikaH svAminAM preraNayA saMskRRitam adhItya svasya ApaNe vidyamAnAn karmachAriNaH api saMskRRitaM pAThitavAn. adhunA saH ApaNaH saMskRRitavastrApaNaH iti khyAtaH vartate. rAmasi~Ngavaryashcha karNATakottaraprAntasya pramukhakAryakartA san saMskRRitakAryeShu mArgadarshanaM kurvan asti.

siddheshvarasvAminAM sUktayaH

siddheshvarasvAminAM bahUni vachanAni sUktAyante. tAdRRishAni kAnichana yathA –

-sUryakiraNAH ashuddhaM pradeshaM gachChanti chedapi ashuddhAH na bhavanti. asmAbhirapi tadvad bhAvyam. yena kenApi milema chedapi AtmanaH nairmalyaM rakShaNIyam.

-dashAnAM vyAvahArikakAryANAM karaNasamaye ekaM vA AnandadAyakaM kAryaM karaNIyam.

-prapa~nche uttamAH vichArAH sarve.api uktapUrvAH eva. ataH punaH teShAM kathanasya na kApi AvashyakatA. teShAm AcharaNamAtrameva avashiShTam.

-satyashodhakena karaNIyaM prathamaM kAryaM - svahRRidaye prItijyotiShaH uddIpanam.

-bhAvashuddhisAdhanena jIvanaM madhuramayaM bhavati.

-sharIraM sundaraM bhavet chet jIvanaM sundaraM bhavet iti nAsti. kurUpiNaH api sundaraM jIvanaM yApitavantaH santi.

-ekaH pAdaH purataH, anyaH pAdaH pRRiShThataH cha bhavataH. purato vidyamAnasya garvaH vA, pRRiShThataH vidyamAnasya khedaH vA na bhavati. kShaNamAtre idaM parivartate iti tau jAnItaH. jIvanamapi etAdRRishameva. kadApi kimapi sthiraM na tiShThati tatra.

-asmAbhiH jagati nirbhayaiH bhAvyam. priyam, apriyam, aniShTam ityAdikaM sarvam api atra bhavati. vayameva jagataH kendrabindurUpAH na. asmAdRRishAH aneke jIvinaH santi. jagat asmannimittaM nAsti. jagati vayaM jIvAmaH. ataH sAma~njasyam anivAryam.

-andhakAre Agate andhakAraH a~NgIkartavyaH. prakAshe Agate prakAshaH a~NgIkartavyaH. evameva sukhaduHkhayoH mAnApamAnayoH cha a~NgIkAraH bhavet.

-akSharANi paThitavAn api bhraShTaH bhavet. parantu saMskAraM paThitavAn janaH bhraShTaH na bhavati. saMskArasya anyAdRRishI shaktiH vartate.

-kaShTAni tUShNIM taraNIyAni. labdhasya yashasaH shabdam eva jagat shRRiNuyAt.

-sakalajIvarAshiShu tiShThan paramAtmA paramasatyarUpaH\| asmAkaM buddhyA, tarkeNa, vitarkeNa, shabdajAlaiH vA saH na labhyaH. saH anubhavamAtragamya.

-vishvashriyaM pashyAmaH chet avagamyeta yat ko.api daridraH ADhyo vA iti. sarve samAnAH, santoShiNaH cha.

-manaH malinaM bhavati chet vachassu mAlinyaM sa~NkrAmati. prativeshinaH dRRiShTvA asUyA anubhUyate chet pUjAdInAM kiM mUlyaM syAt ?


-manaH rasapAkayutaM chet mAnavasya mahattvaM siddhyati. hRRidayaM sugandhitaM chet vachanebhyaH madhu sravet.

-svArthatyAgena AdarshaH siddhyati. svaM, svasaukhyaM cha vismRRitya parahitArthaM kriyamANaM kAryameva tapaH. sa eva satyasAkShAtkAraH.

-mahAtmanAM hRRidayaM vishvam iva vishAlam. tasya bhittayaH na santi. samastasya jagataH kRRite teShAM hRRidaye sthAnaM bhavati.

-mahAtmanAM jIvanaM mahAvRRikShaH. nisargasthAH vRRikShAH bAhyaM tApaM haranti. mahAtmanAM jIvanam antara~Ngasya tApaM harati.

-nisargeNa yad dattamasti, tadAshrayeNa eva uttamajIvanaM rachanIyam. vRRithA vyathA na kAryA.
