+++
title = "11 सत्यगवेषणम् - आङ्ग्लमूलम् - स्"

+++
**सत्यगवेषणम्**

**- आङ्ग्लमूलम् - स्वामी नीलकण्ठानन्दः**

**- अनु. - स्वामी गीतेशानन्दः**

४. आशातन्तुः न क्वापि

गते मासे.. \[गृहम् आगतयोः आरक्षकयोः मुखात् पितुः मरणस्य वार्तां श्रुत्वा दमयन्ती नितरां दिग्भ्रान्ता । मृतस्य श्रीनिवासरेड्डेः पत्नी रेवती (दमयन्त्याः माता) तु मृत्युप्रमाणपत्रप्राप्तिमात्रविषये अधिकासक्ता । अतः दमयन्ती गृहस्य पाचिकां सरस्वतीम् उक्त्वा अपघातविवरणसङ्ग्रहाय हृषीकेशं प्रति प्रस्थितवती । देहली-देहरादून्मार्गेणविमानेन प्रयाणं कृत्वा ततः हृषीकेशं प्राप्य वसतिगृहे भाटकप्रकोष्ठम् आसाद्य आरक्षकालयं गत्वा सा विवरणसङ्ग्रहाय प्रायतत । कार्यव्यग्रताकारणतः आरक्षकालयीयैः उक्तं - ‘श्वः आगम्यताम्’ इति । अनन्यगतिकतया आरक्षकालयात् निर्गता दमयन्ती वसतिगृहं प्राप्य निद्राम् अकरोत् ।\] तदनन्तरम्.

परस्मिन् दिवसे दमयन्ती प्रातः पञ्चवादने शय्यां त्यक्तवती । निद्रा सुखकरी आसीत् । स्वप्ने तया पिता वने भ्रमन् दृष्टः । तस्या मनः पितुः मृत्युं न स्वीकरोति । तदर्थम् एव तस्याः अवचेतनरूपं मनः तथा व्यवहरति स्म ।

![](magazine_images/img-1675182090dharavahini.jpg)सा प्रातर्भ्रमणाय न गता । यतो हि प्रातर्भ्रमणवेषभूषा न आनीता आसीत् तया । अतः तया स्वप्रकोष्ठे एव योगासनं कृतम् । स्नानादिकं समाप्य उपाहारं सेवित्वा सा वसतिगृहस्य प्रबन्धकेन सह मिलिता । प्रबन्धकः संवेदनशीलतया तस्याः कथनम् अशृणोत् । ‘आञ्चलाधिकारिणा सह सम्भाष्यताम्’ इति उपदिष्टवान् सः ।

दमयन्ती दुर्घटनास्थलं गन्तुकामा आसीत् । आदौ प्रबन्धकः तस्याः गमनं निरर्थकम् उक्त्वा तां निवारयितुम् अचेष्टत । परन्तु तया गमनविषये दार्ढ्यं यदा दर्शितं तदा सः अकथयत् - ‘‘श्वः प्रातः गन्तुं शक्यम् । तेन भवती सूर्यस्तात् पूर्वम् एव प्रत्यागन्तुं शक्नुयात् ।’’

सा दशवादने क्षेत्राधिकारिकार्यालयं प्रति गता । क्षेत्राधिकारी कार्यालये न आसीत् । व्यग्रतां प्राप्तवती अपि सा अनन्यगतिकतया तस्य प्रतीक्षां कृतवती । अधिकारी द्वादशवादने आगतः । पुनः तां दृष्ट्वा सः किञ्चित् रुष्टः अभूत् । तेन अनिच्छया एव सा प्रकोष्ठं प्रति आहूता । वृत्तविवरणस्य एका प्रतिलिपिः तेन पूर्वम् एव सज्जीकृता आसीत् ।

दमयन्ती तत्र गत्वा तस्य सम्मुखे स्थिते आसन्दे उपविष्टा । सः कस्मिंश्चित् कागदे लिखन् आसीत् । लेखने समाप्ते कागदखण्डं तस्याः पुरतः संस्थाप्य सः अवदत् - ‘‘स्वीकरोतु भवती । अयम् अस्ति वृत्तविवरणस्य सारांशः ।’’

‘‘अहं विस्तरेण सत्यप्रतिलिपिं लब्धुम् इच्छामि ।’’

‘‘एतत् न सम्भवति । अयं प्रलेखः अस्ति गोपनीयस्वरूपः ।’’

‘‘कृपया मम अवस्थाम् अवगत्य अनुगृह्यताम् ।’’

‘‘अस्माभिः पूर्वमेव आधिकारिकरूपेण सर्वे प्रलेखाः हैदराबादं प्रति प्रेषिताः । तत्र उपनिरीक्षकस्य आदेशः आसीत् यत् पूर्णं वृत्तविवरणं प्रेषणीयम् अविलम्बेन इति । अस्माभिः तथैव कृतम् । भवत्याः सम्बन्धिभिः त्वरा क्रियते तत्र ।... अहम् इतोऽधिकं न किमपि वक्तुं शक्नोमि अधुना ।’’

‘‘महोदय ! कृपया मानविकतया विचारणीयः मम पक्षः ।...’’

‘‘अहं मम कर्तव्यं यथायोग्यं कृतवान् एव । किमर्थं मया भवत्याः वचनं श्रोतव्यम्? भवती गृहं गच्छतु तावत् । एतावता वृत्तविवरणं प्राप्तं स्यात् तत्र ।’’

‘‘हैदराबादतः या प्रार्थना आसीत् सा तु मम मातुः । किं करवाणि ? असहाया अस्मि ।.... आम्, अहम् अस्मि असहाया’’ इति उक्त्वा सा दीर्घं निःश्वस्य पुनः अवदत् - ‘‘मम पितरौ गृहस्थजीवने परस्परं न सन्तुष्टौ । मात्रा सह मम व्यवहारः अपि न मधुरः । भवान् एतत् समीचीनं न भावयेत् । परन्तु कदाचित् गृहप्रपञ्चः भवति अतिजटिलः । मम माता मां किमपि विवरणं वक्तुं न अर्हेत् । यतः पितुः मृत्युना सा प्रसन्ना एव भवेत् ।...’’

एतावत् उक्त्वा सा रोदनम् आरब्धवती । तत् कष्टेन निग्रहीतुं प्रयासः कृतः तया । तथापि न शक्तम् । अपरिचितस्य सम्मुखे गृहभेदस्य उद्घाटनं ताम् अधीराम् अकरोत् । अधिकारी तस्याः रोदनात् नितरां बाधितः । तस्याः अश्रूणि तस्य आधिकारिकदृढतायां मृदुत्वम् आनयन् । सः तस्याः गृहपरिवेषस्य विषमताम् ऊहितुम् अशक्नोत् ।

‘एषा पितरि विशेषतः स्निह्यति । तदर्थम् एव सत्यान्वेषणाय इयद्दूरम् आगता आस्ति’ इति चिन्तयन् सः करुणया द्रवितः भूत्वा ‘सर्वं विवरणम् एतस्यै प्रदातव्यम्’ इति निश्चित्य - ‘‘आर्ये ! सहानुभूतिः अस्ति मम भवत्याः विषये । अहं भवत्यै सर्वाणि तथ्यानि दास्यामि । वस्तुतः मया सर्वाणि किञ्चित् तान्त्रिकरूपेण परिवर्त्य लिखितानि । एतत् पठ्यताम्’’ इति उक्त्वा विवरणोपेतं कागदं तस्यै प्रादात् ।

दमयन्ती कागदं प्राप्य अश्रूणि प्रमार्ज्य पठनम् आरब्धवती -

१. दुर्घटनं सायं सप्तवादने तत्समीपवर्तिकाले वा घटितम् ।

२. दुर्घटनस्य कारणं भूस्खलनम् । वस्तुतः ५००पादमिते दूरे द्वे भूस्खलने घटिते ।

३. अपरेण टैक्सीचालकेन, यः अपरस्मिन् भूस्खलनस्थले स्थितः आसीत् तेन, दुर्घटनम् अक्षिसात्कृतम् । तेन रक्तवर्णं मारुतियानं खाते पतत् दृष्टम् । मारुतियानस्य चालकेन भूस्खलनम् अभिज्ञातुं न शक्तम् । विलम्बेन दृष्ट्वा सः यानगतेः अवरोधाय प्रयासम् अकरोत् । तत्कारणतः यानं खाते अपतत् ।

४. तेनैव यानस्य विस्फोटनं जातम् । महाविस्फोटकारणात् यानं भस्मसात् जातम् ।

५. सर्वादौ अन्वेषकदलेन रात्रौ सार्धैकादशवासने  (११.३०) खातम् अवतीर्य सजीवं कोऽपि
स्थितः स्यात् किम् इति अन्वेषणं कृतम् । तेन शतपादमिते परिसरे इतस्ततः परिशीलनं कृतम् । परन्तु न कश्चिद् प्राप्तः ।

६. फोरेन्सिक्विशेषज्ञाः अनन्तरदिने प्रातः अष्टवादने तत्र प्राप्ताः ।

७. घटनास्थले दशपादमिते परिसरे मानवदेहखण्डाः पतिताः आसन् ।

८. न कस्यापि पदचिह्नं तत्र प्राप्तम् । अतः निर्णीतं यत् न कोऽपि सजीवं स्थितः इति ।

९. यानं पूर्णतया ध्वस्तं जातं पर्यदृश्यत ।

१०. अर्धदग्धे स्यूते पारपत्रं प्राप्तम् । तत् पारपत्रं प्लास्टिकयुतम् आसीत् इत्यतः पूर्णतया न दग्धम् । अस्य पारपत्रस्य आधारेण एव यात्रिणः अभिज्ञानं प्राप्तम् ।

११. याने उभौ एव आस्ताम् । उभौ अपि दुर्घटनायां मृतौ । दमयन्ती विवरणं पठित्वा अधिकारिणः मुखं दृष्टवती । अधिकारी अनुमितवान् यत् अस्याः मनसि केचन प्रश्नाः सन्ति इति । तेषां समाधानाय अहं सज्जः अस्मि इति भावं शिरश्चालनेन सः सूचितवान् ।

‘‘देहखण्डाः कति आसन् इति विवरणपत्रे न उल्लिखितम्...’’ - दमयन्ती अवदत् ।

‘‘वस्तुतः चत्वारः खण्डाः लब्धाः तत्र । पञ्चपादमिते दूरे एकं मुण्डम्, अरित्रचक्रं धरन् हस्तः, लघुः पादखण्डः, जटिलम् आन्त्रं चेत्येतेभ्यः ऋते अन्यः कोऽपि देहावशेषः न लब्धः ।’’

‘‘अपि पादरक्षा प्राप्ता ?’’

‘‘आम् । पादरक्षायुगलं प्राप्तम् । परन्तु तत् पूर्णतया दग्धम् आसीत् । तत् पादरक्षायुगलम् अस्ति इति अभिज्ञानं सुकरं न आसीत् ।...’’

‘‘एकम् एव नरमुण्डं, पादरक्षायुगलं च लब्धम् इत्यतः अवगन्तुं शक्यं यत् अपरः यात्री जीवति इति । यतो हि अरित्रचक्रे यः हस्तः प्राप्तः सः चालकस्य एव स्यात् । अतः मृतः तु चालकः एव इति सिद्धम् । मम पिता जीवति इति मम दृढः प्रत्ययः ।...’’

‘‘एवं चेत् कुत्रास्ति सः? निकटतमः ग्रामः तु दशकिलोमीटर्-दूरे । समग्रम् अञ्चलं वन्यपशुबहुलम् । कदाचित् दुर्घटनायाः सजीवं स्थितः अपि सः वन्यपशुभिः ....’’

‘‘सः वन्यपशुभिः भक्षितः स्यात् इति ?’’

‘‘आम् । तथैव मन्ये । पुनश्च किं भवती व्यस्मरत् यत् तत्र किमपि पदचिह्नं न लब्धम् इति । तत्र सजीवं स्थितः कोऽपि नास्ति इति स्पष्टम् ।...’’

‘‘परन्तु तत्र मुण्डम् एकमेव प्राप्तं ननु ?’’

‘‘कदाचित् वन्यपशुभिः नीतं स्यात् अपरम् । ’’

‘‘एतत् ऊहामात्रम् । अहं न अङ्गीकरोमि एतत्’’ - युवत्या उक्तम् ।

‘‘आर्ये ! पश्य । एतं विषयम् अधिकृत्य चर्चां कर्तुं नास्ति मम समयः । यतः एतद्विषये एव करणीयानि कार्याणि सन्ति मम बहूनि । सः हृषीकेशे कुत्र निवसति स्म इति अधुनापि गवेषयितव्यम् अस्ति मया ।...’’

‘‘तत् अहं वक्तुम् अर्हामि ।....’’

‘‘त्वम् ! त्वं कथं वक्तुम् अर्हसि ?’’ - साश्चर्यं तेन पृष्टम् ।

‘‘सः अत्र षोडशे दिनाङ्के रात्रौ सार्धद्विवादने प्राप्नोत् । सः ‘साक्षि’नामके वसतिगृहे न्यवसत् ।...’’

‘‘कथं त्वं जानासि एतत् ?’’

‘‘अहमपि तत्रैव वसामि इदानीम् । मम पित्रा यथा यात्रा कृता तथैव कृता मया अपि । वायुयानेन हैदराबादतः देहलीं गत्वा ततः देहरादूनं प्राप्य ततः कार्-यानेन हृषीकेशः प्राप्तः तेन, मया च । वसतिगृहस्य कर्मिणः एतत् पुष्टीकर्तुम् अर्हन्ति ।...’’

तत्क्षणे एव अधिकारी घण्टाम् अवादयत् । आज्ञावाहकः कश्चित् तत्र आगच्छत् ।

‘‘आरक्षी मोहनः आहूयताम् ...’’ - तेन अधिकारिणा सूचितम् ।

‘‘अस्तु’’ इति उक्त्वा सः आज्ञावाहकः ततः निरगच्छत् । अल्पे एव काले मोहनः प्राविशत् ।

‘‘मोहन । साक्षिनामकं वसतिगृहं गत्वा तत्र रेड्डिम् अधिकृत्य त्वया समस्तं विवरणं सङ्गृह्य आगन्तव्यम् । ततः देहरादूनं गत्वा विमानस्थानकात् रेड्डेः यात्रायाः विवरणम् अपि आनय । एतं विषयम् अधिकृत्य सविस्तृतं विवरणम् अहम् इच्छामि । सः केन कार्-यानेन हृषीकेशं प्राप्नोत् इत्यपि विवरणं सङ्ग्रहणीयम् ।..’’

‘‘अस्तु महोदय’’ इति उक्त्वा नमस्कारं समर्प्य मोहनः ततः निरगच्छत् ।

तदनन्तरम् अधिकारिणा उक्तम् - ‘‘आर्ये । इतः परं मया न किमपि वक्तव्यम् अस्ति । यत् विवरणं ज्ञायेत तत् सर्वं मया तुभ्यं दत्तम् । मृत्युप्रमाणपत्रं कालेन तव गृहं प्रति आगमिष्यति । इदानीम् इतः गन्तुम् अर्हति भवती ’’

‘‘परन्तु.....’’

‘‘न पुनः ‘परन्तु’ ‘किन्तु’ इत्यादयः । अधुना सम्भाषणं समापनीयम् । गृहं गच्छ । पितुः अन्तिमसंस्कारविषये अवधातव्यं ननु?’’ इति उक्त्वा सः अधिकारी आसन्दात् उदतिष्ठत् ।

दमयन्ती अपि अनन्यगतिकतया उत्थाय कागदखण्डं स्वीकृत्य अधिकारिणे कृतज्ञतां समर्प्य ततः निरगच्छत् ।

दमयन्ती मिश्रभाववती आसीत् । तस्याः पिता सजीवः स्यात् इति विचिन्त्य सा किञ्चित् आश्वस्ता आसीत् । परन्तु आधिकारिकेण स्रोतसा सः मृतत्वेन दर्शितः इत्यस्य स्मरणात् तस्याः मनः भाराक्रान्तम् अपि अभवत् ।

‘हैदराबादतः कोऽपि प्रभावः इतः परं न फलिष्यति । यतो हि पत्युः जीवितसम्भावनाविषये मातुः रुचिः नास्ति । वस्तुतः तु तस्य मरणम् एव तां भूरि तोषयति । इतः परं सा एव सम्पत्त्याः स्वामिनी भविष्यति, स्वेच्छाचारतया जीवनं यापयिष्यति च’ इति चिन्तयन्ती दमयन्ती विषादपूर्णेन हृदयेन वसतिगृहं प्रति न्यवर्तत । अल्पं खाद्यं सेवितं तया । अवशिष्टः दिवसः तया स्वचिन्तनधारायाः व्यवस्थिततासम्पादनेन, भाविकार्यनीतिरचनया च यापितः ।

एतदवसरे सा कस्यचित् समर्थस्य मार्गदर्शनम् इच्छन्ती आसीत् । परन्तु अद्य सा एकाकिनी । सरस्वती ग्रामीणा सरला च । सा तस्यै रोदनावसरे स्वस्कन्धम् अर्पयितुं शक्नुयात् । परन्तु प्रज्ञानदाने सर्वथा असमर्था सा ।

सार्धदिवसाभ्यन्तरे दमयन्त्याः किशोरावस्थामानसिकता परिवृत्ता सती उत्तरदायित्वशीलायाः नार्याः इव परिवृत्ता । निद्राप्राप्तितः पूर्वं तया निश्चयः कृतः - ‘पितुः विषये अन्वेषणं मया एकया एव करणीयम् । अस्मिन् कर्मणि कोऽपि मम साहाय्यं समर्थनं वा न करिष्यति’ इति । अन्यविधानि चिन्तनानि अपि तस्याः मनसि उदितानि । दिवसत्रयं व्यतीतम् ।

‘अद्य एकोनविंशतितमः दिना़ङ्कः । पिता सजीवं स्थितः यदि स्यात् तर्हि एतावता सः मानववसतिं प्राप्तवान् स्यात् कदाचित् । किन्तु एतावता अपि निकटवर्तिभिः ग्रामैः न कस्यचिदपि अपरिचितस्य आगमनं सूचितम् । कदाचित् केषाञ्चित् दिवसानाम् अनन्तरं सूचना प्राप्येत । अथवा सांसारिकात् प्रपञ्चात् मुमुक्षुः पिता एव आत्मगोपनम् इष्टवान् स्यात् अपि । यदि प्रथमा सम्भावना सत्या स्यात् तर्हि मया कांश्चन दिवसान् यावत् प्रतीक्षा कर्तव्या भवेत् । अथवा आञ्चलाधिकारी यदि प्रार्थ्येत तर्हि ईदृशी सूचना प्राप्येत चेत् सः मां सूचयेत् अवश्यमेव । परन्तु यदि द्वितीया सम्भावना (पितुः आत्मगोपनम्) सत्या भवेत् तर्हि मया विभिन्नानि स्थलानि गत्वा पिता अन्वेष्टव्यः भवेत् । आकाशं पातालं च एकीकृत्य वा मया एतत् कार्यं निपुणतया क्रियेत प्रमादं विना । मम एतत् अन्वेषणं बहूनि वर्षाणि यावत् प्रचलेत् किम् ? अथवा केभ्यश्चित् दिवसेभ्यः परं विषादे अपगते पिता स्वयमेव स्वम् अधिकृत्य सूचयेत् । आम् । एवम् एव करणीयम् । एषः एव समुचितः पन्थाः ।...’

वन्यजीविना पिता भक्षितः स्यात् इति युक्तिः तस्यै न अरोचत । पिता मे मृतः इति पक्षः तया सर्वथा निराकृतः । अरुचिकरं पक्षं निराकृत्य वयं यत् अस्मभ्यं रोचेत तदेव चिन्तयामः । दमयन्ती अपि तदेव अकरोत् । महदाश्चर्यं नाम तस्याः चिन्तनम् अपि सत्यपथम् अनुसरत् आसीत् ।

satyagaveShaNam

- A~NglamUlam - svAmI nIlakaNThAnandaH

- anu. - svAmI gIteshAnandaH

4. AshAtantuH na kvApi

gate mAse.. \[gRRiham AgatayoH ArakShakayoH mukhAt pituH maraNasya vArtAM shrutvA damayantI nitarAM digbhrAntA. mRRitasya shrInivAsareDDeH patnI revatI (damayantyAH mAtA) tu mRRityupramANapatraprAptimAtraviShaye adhikAsaktA. ataH damayantI gRRihasya pAchikAM sarasvatIm uktvA apaghAtavivaraNasa~NgrahAya hRRiShIkeshaM prati prasthitavatI. dehalI-DeharADUnmArgeNa vimAnena prayANaM kRRitvA tataH hRRiShIkeshaM prApya vasatigRRihe bhATakaprakoShTham AsAdya ArakShakAlayaM gatvA sA vivaraNasa~NgrahAya prAyatata. kAryavyagratAkAraNataH ArakShakAlayIyaiH uktaM - ‘shvaH AgamyatAm’ iti. ananyagatikatayA ArakShakAlayAt nirgatA damayantI vasatigRRihaM prApya nidrAm akarot.\] tadanantaram.

parasmin divase damayantI prAtaH pa~nchavAdane shayyAM tyaktavatI. nidrA sukhakarI AsIt. svapne tayA pitA vane bhraman dRRiShTaH. tasyA manaH pituH mRRityuM na svIkaroti. tadartham eva tasyAH avachetanarUpaM manaH tathA vyavaharati sma.

sA prAtarbhramaNAya na gatA. yato hi prAtarbhramaNaveShabhUShA na AnItA AsIt tayA. ataH tayA svaprakoShThe eva yogAsanaM kRRitam. snAnAdikaM samApya upAhAraM sevitvA sA vasatigRRihasya prabandhakena saha militA. prabandhakaH saMvedanashIlatayA tasyAH kathanam ashRRiNot. ‘A~nchalAdhikAriNA saha sambhAShyatAm’ iti upadiShTavAn saH.

damayantI durghaTanAsthalaM gantukAmA AsIt. Adau prabandhakaH tasyAH gamanaM nirarthakam uktvA tAM nivArayitum acheShTata. parantu tayA gamanaviShaye dArDhyaM yadA darshitaM tadA saH akathayat - ‘‘shvaH prAtaH gantuM shakyam. tena bhavatI sUryastAt pUrvam eva pratyAgantuM shaknuyAt.’’

sA dashavAdane kShetrAdhikArikAryAlayaM prati gatA. kShetrAdhikArI kAryAlaye na AsIt. vyagratAM prAptavatI api sA ananyagatikatayA tasya pratIkShAM kRRitavatI. adhikArI dvAdashavAdane AgataH. punaH tAM dRRiShTvA saH ki~nchit ruShTaH abhUt. tena anichChayA eva sA prakoShThaM prati AhUtA. vRRittavivaraNasya ekA pratilipiH tena pUrvam eva sajjIkRRitA AsIt.

damayantI tatra gatvA tasya sammukhe sthite Asande upaviShTA. saH kasmiMshchit kAgade likhan AsIt. lekhane samApte kAgadakhaNDaM tasyAH purataH saMsthApya saH avadat - ‘‘svIkarotu bhavatI. ayam asti vRRittavivaraNasya sArAMshaH.’’

‘‘ahaM vistareNa satyapratilipiM labdhum ichChAmi.’’

‘‘etat na sambhavati. ayaM pralekhaH asti gopanIyasvarUpaH.’’

‘‘kRRipayA mama avasthAm avagatya anugRRihyatAm.’’

‘‘asmAbhiH pUrvameva AdhikArikarUpeNa sarve pralekhAH haidarAbAdaM prati preShitAH. tatra upanirIkShakasya AdeshaH AsIt yat pUrNaM vRRittavivaraNaM preShaNIyam avilambena iti. asmAbhiH tathaiva kRRitam. bhavatyAH sambandhibhiH tvarA kriyate tatra.... aham ito.adhikaM na kimapi vaktuM shaknomi adhunA.’’

‘‘mahodaya ! kRRipayA mAnavikatayA vichAraNIyaH mama pakShaH....’’

‘‘ahaM mama kartavyaM yathAyogyaM kRRitavAn eva. kimarthaM mayA bhavatyAH vachanaM shrotavyam? bhavatI gRRihaM gachChatu tAvat. etAvatA vRRittavivaraNaM prAptaM syAt tatra .’’

‘‘haidarAbAdataH yA prArthanA AsIt sA tu mama mAtuH. kiM karavANi ? asahAyA asmi..... Am, aham asmi asahAyA’’ iti uktvA sA dIrghaM niHshvasya punaH avadat - ‘‘mama pitarau gRRihasthajIvane parasparaM na santuShTau. mAtrA saha mama vyavahAraH api na madhuraH. bhavAn etat samIchInaM na bhAvayet. parantu kadAchit gRRihaprapa~nchaH bhavati atijaTilaH. mama mAtA mAM kimapi vivaraNaM vaktuM na arhet. yataH pituH mRRityunA sA prasannA eva bhavet....’’

etAvat uktvA sA rodanam ArabdhavatI. tat kaShTena nigrahItuM prayAsaH kRRitaH tayA. tathApi na shaktam. aparichitasya sammukhe gRRihabhedasya udghATanaM tAm adhIrAm akarot. adhikArI tasyAH rodanAt nitarAM bAdhitaH. tasyAH ashrUNi tasya AdhikArikadRRiDhatAyAM mRRidutvam Anayan. saH tasyAH gRRihapariveShasya viShamatAm Uhitum ashaknot.

‘eShA pitari visheShataH snihyati. tadartham eva satyAnveShaNAya iyaddUram AgatA Asti’ iti chintayan saH karuNayA dravitaH bhUtvA ‘sarvaM vivaraNam etasyai pradAtavyam’ iti nishchitya - ‘‘Arye ! sahAnubhUtiH asti mama bhavatyAH viShaye. ahaM bhavatyai sarvANi tathyAni dAsyAmi. vastutaH mayA sarvANi ki~nchit tAntrikarUpeNa parivartya likhitAni. etat paThyatAm’’ iti uktvA vivaraNopetaM kAgadaM tasyai prAdAt.

damayantI kAgadaM prApya ashrUNi pramArjya paThanam ArabdhavatI -

1. durghaTanaM sAyaM saptavAdane tatsamIpavartikAle vA ghaTitam.

2. durghaTanasya kAraNaM bhUskhalanam. vastutaH 500pAdamite dUre dve bhUskhalane ghaTite.

3. apareNa TaiksIchAlakena, yaH aparasmin bhUskhalanasthale sthitaH AsIt tena, durghaTanam akShisAtkRRitam. tena raktavarNaM mArutiyAnaM khAte patat dRRiShTam. mArutiyAnasya chAlakena bhUskhalanam abhij~nAtuM na shaktam. vilambena dRRiShTvA saH yAnagateH avarodhAya prayAsam akarot. tatkAraNataH yAnaM khAte apatat.

4. tenaiva yAnasya visphoTanaM jAtam. mahAvisphoTakAraNAt yAnaM bhasmasAt jAtam.

5. sarvAdau anveShakadalena rAtrau sArdhaikAdashavAsane  (11.30) khAtam avatIrya sajIvaM ko.api sthitaH syAt kim iti anveShaNaM kRRitam. tena shatapAdamite parisare itastataH parishIlanaM kRRitam. parantu na kashchid prAptaH.

6. phorensikvisheShaj~nAH anantaradine prAtaH aShTavAdane tatra prAptAH.

7. ghaTanAsthale dashapAdamite parisare mAnavadehakhaNDAH patitAH Asan.

8. na kasyApi padachihnaM tatra prAptam. ataH nirNItaM  yat na ko.api sajIvaM sthitaH iti.

9. yAnaM pUrNatayA dhvastaM jAtaM paryadRRishyata.

10. ardhadagdhe syUte pArapatraM prAptam. tat pArapatraM plAsTikayutam AsIt ityataH pUrNatayA na dagdham. asya pArapatrasya AdhAreNa eva yAtriNaH abhij~nAnaM prAptam.

11. yAne ubhau eva AstAm. ubhau api durghaTanAyAM mRRitau. damayantI vivaraNaM paThitvA adhikAriNaH mukhaM dRRiShTavatI. adhikArI anumitavAn yat asyAH manasi kechana prashnAH santi iti. teShAM samAdhAnAya ahaM sajjaH asmi iti bhAvaM shirashchAlanena saH sUchitavAn.

‘‘dehakhaNDAH kati Asan iti vivaraNapatre na ullikhitam...’’ - damayantI avadat.

‘‘vastutaH chatvAraH khaNDAH labdhAH tatra. pa~nchapAdamite dUre ekaM muNDam, aritrachakraM dharan hastaH, laghuH pAdakhaNDaH, jaTilam AntraM chetyetebhyaH RRite anyaH ko.api dehAvasheShaH na labdhaH.’’

‘‘api pAdarakShA prAptA ?’’

‘‘Am. pAdarakShAyugalaM prAptam. parantu tat pUrNatayA dagdham AsIt. tat pAdarakShAyugalam asti iti abhij~nAnaM sukaraM na AsIt....’’

‘‘ekam eva naramuNDaM, pAdarakShAyugalaM cha labdham ityataH avagantuM shakyaM yat aparaH yAtrI jIvati iti. yato hi aritrachakre yaH hastaH prAptaH saH chAlakasya eva syAt. ataH mRRitaH tu chAlakaH eva iti siddham. mama pitA jIvati iti mama dRRiDhaH pratyayaH....’’

‘‘evaM chet kutrAsti saH? nikaTatamaH grAmaH tu dashakilomITar-dUre. samagram a~nchalaM vanyapashubahulam. kadAchit durghaTanAyAH sajIvaM sthitaH api saH vanyapashubhiH ....’’

‘‘saH vanyapashubhiH bhakShitaH syAt iti ?’’

‘‘Am. tathaiva manye. punashcha kiM bhavatI vyasmarat yat tatra kimapi padachihnaM na labdham iti. tatra sajIvaM sthitaH ko.api nAsti iti spaShTam....’’

‘‘parantu tatra muNDam ekameva prAptaM nanu ?’’

‘‘kadAchit vanyapashubhiH nItaM syAt aparam. ’’

‘‘etat UhAmAtram. ahaM na a~NgIkaromi etat’’ - yuvatyA uktam.

‘‘Arye ! pashya. etaM viShayam adhikRRitya charchAM kartuM nAsti mama samayaH. yataH etadviShaye eva karaNIyAni kAryANi santi mama bahUni. saH hRRiShIkeshe kutra nivasati sma iti adhunApi gaveShayitavyam asti mayA....’’

‘‘tat ahaM vaktum arhAmi.....’’

‘‘tvam ! tvaM kathaM vaktum arhasi ?’’ - sAshcharyaM tena pRRiShTam.

‘‘saH atra ShoDashe dinA~Nke rAtrau sArdhadvivAdane prApnot. saH ‘sAkShi’nAmake vasatigRRihe nyavasat....’’

‘‘kathaM tvaM jAnAsi etat ?’’

‘‘ahamapi tatraiva vasAmi idAnIm. mama pitrA yathA yAtrA kRRitA tathaiva kRRitA mayA api. vAyuyAnena haidarAbAdataH dehalIM gatvA tataH deharAdUnaM prApya tataH kAr-yAnena hRRiShIkeshaH prAptaH tena, mayA cha. vasatigRRihasya karmiNaH etat puShTIkartum arhanti....’’

tatkShaNe eva adhikArI ghaNTAm avAdayat. Aj~nAvAhakaH kashchit tatra AgachChat.

‘‘ArakShI mohanaH AhUyatAm ...’’ - tena adhikAriNA sUchitam.

‘‘astu’’ iti uktvA saH Aj~nAvAhakaH tataH niragachChat. alpe eva kAle mohanaH prAvishat.

‘‘mohana. sAkShinAmakaM vasatigRRihaM gatvA tatra reDDim adhikRRitya tvayA samastaM vivaraNaM sa~NgRRihya Agantavyam. tataH deharAdUnaM gatvA vimAnasthAnakAt reDDeH yAtrAyAH vivaraNam api Anaya. etaM viShayam adhikRRitya savistRRitaM vivaraNam aham ichChAmi. saH kena kAr-yAnena hRRiShIkeshaM prApnot ityapi vivaraNaM sa~NgrahaNIyam...’’

‘‘astu mahodaya’’ iti uktvA namaskAraM samarpya mohanaH tataH niragachChat.

tadanantaram adhikAriNA uktam - ‘‘Arye. itaH paraM mayA na kimapi vaktavyam asti. yat vivaraNaM j~nAyeta tat sarvaM mayA tubhyaM dattam. mRRityupramANapatraM kAlena tava gRRihaM prati AgamiShyati. idAnIm itaH gantum arhati bhavatI ’’

‘‘parantu.....’’

‘‘na punaH ‘parantu’ ‘kintu’ ityAdayaH. adhunA sambhAShaNaM samApanIyam. gRRihaM gachCha. pituH antimasaMskAraviShaye avadhAtavyaM nanu?’’ iti uktvA saH adhikArI AsandAt udatiShThat.

damayantI api ananyagatikatayA utthAya kAgadakhaNDaM svIkRRitya adhikAriNe kRRitaj~natAM samarpya tataH niragachChat.

damayantI mishrabhAvavatI AsIt. tasyAH pitA sajIvaH syAt iti vichintya sA ki~nchit AshvastA AsIt. parantu AdhikArikeNa srotasA saH mRRitatvena darshitaH ityasya smaraNAt tasyAH manaH bhArAkrAntam api abhavat.

‘haidarAbAdataH ko.api prabhAvaH itaH paraM na phaliShyati. yato hi patyuH jIvitasambhAvanAviShaye mAtuH ruchiH nAsti. vastutaH tu tasya maraNam eva tAM bhUri toShayati. itaH paraM sA eva sampattyAH svAminI bhaviShyati, svechChAchAratayA jIvanaM yApayiShyati cha’ iti chintayantI damayantI viShAdapUrNena hRRidayena vasatigRRihaM prati nyavartata. alpaM khAdyaM sevitaM tayA. avashiShTaH divasaH tayA svachintanadhArAyAH vyavasthitatAsampAdanena, bhAvikAryanItirachanayA cha yApitaH.

etadavasare sA kasyachit samarthasya mArgadarshanam ichChantI AsIt. parantu adya sA ekAkinI. sarasvatI grAmINA saralA cha. sA tasyai rodanAvasare svaskandham arpayituM shaknuyAt. parantu praj~nAnadAne sarvathA asamarthA sA.

sArdhadivasAbhyantare damayantyAH kishorAvasthAmAnasikatA parivRRittA satI uttaradAyitvashIlAyAH nAryAH iva parivRRittA. nidrAprAptitaH pUrvaM tayA nishchayaH kRRitaH - ‘pituH viShaye anveShaNaM mayA ekayA eva karaNIyam. asmin karmaNi ko.api mama sAhAyyaM samarthanaM vA na kariShyati’ iti. anyavidhAni chintanAni api tasyAH manasi uditAni. divasatrayaM vyatItam.

‘adya ekonaviMshatitamaH dinA़~NkaH. pitA sajIvaM sthitaH yadi syAt tarhi etAvatA saH mAnavavasatiM prAptavAn syAt kadAchit. kintu etAvatA api nikaTavartibhiH grAmaiH na kasyachidapi aparichitasya AgamanaM sUchitam. kadAchit keShA~nchit divasAnAm anantaraM sUchanA prApyeta. athavA sAMsArikAt prapa~nchAt mumukShuH pitA eva Atmagopanam iShTavAn syAt api. yadi prathamA sambhAvanA satyA syAt tarhi mayA kAMshchana divasAn yAvat pratIkShA kartavyA bhavet. athavA A~nchalAdhikArI yadi prArthyeta tarhi IdRRishI sUchanA prApyeta chet saH mAM sUchayet avashyameva. parantu yadi dvitIyA sambhAvanA (pituH Atmagopanam) satyA bhavet tarhi mayA vibhinnAni sthalAni gatvA pitA anveShTavyaH bhavet. AkAshaM pAtAlaM cha ekIkRRitya vA mayA etat kAryaM nipuNatayA kriyeta pramAdaM vinA. mama etat anveShaNaM bahUni varShANi yAvat prachalet kim ? athavA kebhyashchit divasebhyaH paraM viShAde apagate pitA svayameva svam adhikRRitya sUchayet. Am. evam eva karaNIyam. eShaH eva samuchitaH panthAH....’

vanyajIvinA pitA bhakShitaH syAt iti yuktiH tasyai na arochata. pitA me mRRitaH iti pakShaH tayA sarvathA nirAkRRitaH. aruchikaraM pakShaM nirAkRRitya vayaM yat asmabhyaM rocheta tadeva chintayAmaH. damayantI api tadeva akarot. mahadAshcharyaM nAma tasyAH chintanam api satyapatham anusarat AsIt.
