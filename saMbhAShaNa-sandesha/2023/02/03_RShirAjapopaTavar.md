+++
title = "03 ऋषिराजपोपटवर्यस्य शोधप्रबन्धस्"

+++
**ऋषिराजपोपटवर्यस्य शोधप्रबन्धस्य वृत्तान्तः**

**\* चैतन्यः सु लक्कुण्डी, Email ः chaitanya.lakkundi@gmail.com**

\[‘वयं पाणिनौ विश्वसिमः...’ इत्यस्य शोधप्रबन्धस्य विषये बहुधा चर्चा श्रूयते । वार्तापत्रिकासु अपि अनेकविधाः वार्ताः प्रकाशिताः । एतस्य सर्वस्य यत् मूलं तस्य आशयः कः, कश्च सारः इति स्थूलतया विवृणोति अयं लेखः ।\]

एषु दिनेषु प्रायः अस्माभिः पत्रिकासु पठितं स्यात् - ‘केम्ब्रिज्-विश्वविद्यालयस्थेन भारतीयशोधच्छात्रेण आ पञ्चशतोत्तरद्विसहस्रात् वर्षेभ्यः अवशिष्टः प्रश्नः समाहितः’ इति । ‘युरेकाक्षणः’ इत्याख्यं लेखम् अधिकृत्य विभिन्नेषु माध्यमेषु प्रचारः चर्चा च जाता बहुधा । जनानां प्रतिस्पन्दनम् अपि अविस्मरणीयम् । अनेन कारणेन बहूनां जनानां मनसि संस्कृतं प्रति, विशिष्य व्याकरणं प्रति कौतुकम् अपि उत्पन्नम् ।

ऋषिराजपोपटनामकः केम्ब्रिज्विश्वविद्यालयस्य शोधच्छात्रः । सः विद्यावारिधेः निमित्तं यं शोधप्रबन्धं लिखितवान् सः तदीयेन विश्वविद्यालयेन अङ्गीकृतः । तस्य एव प्रसारः प्रचारः डा. ऋषिराजपोपटवर्येण कृतः । तस्य शोधप्रबन्धस्य शिरोनाम अस्ति - ‘In Panini We Trustः Discovering the Algorithm for Rule Conflict Resolution in the Astadhyayi’ (वयं पाणिनौ विश्वसिमः - अष्टाध्याय्यां नियमविरोधस्थलेषु समाधानस्य प्रक्रियायाः अन्वेषणम्) इति ।

अत्र उल्लिखिता ‘अष्टाध्यायी’ व्याकरणशास्त्रीयः कश्चन प्राचीनः ग्रन्थः, यश्च पाणिनिमहर्षिणा रचितः । ग्रन्थेऽस्मिन् संस्कृतभाषायाः नियमाः सूत्ररूपेण निबद्धाः सन्ति । एतानि सूत्राणि उपयुज्य साधुशब्दानां ज्ञानं प्राप्तुं शक्यम् । साधुशब्दानां निर्माणकार्यमेव ‘प्रक्रिया’ इति नाम्ना सूच्यते । सूत्रैः बहूनि कार्याणि विहितानि भवन्ति ।![](magazine_images/img-1675175610Rajpopat.jpg)

वयं जानीमः यत् सर्वेषां पदानां काचित् प्रकृतिः, कश्चन प्रत्ययः च भवति इति । उदाहरणार्थं जानाति इति रूपं पश्याम । जानाति इति रूपं साधनीयं चेत्, ज्ञा इति धातुं स्वीकृत्य तत्र तिप् इति प्रत्ययं विधास्यामः । ज्ञा + तिप् इति स्थिते तत्र ‘ज्ञा’धातौ कश्चन विकारः भवति, येन ‘जानाति’ इति अन्तिमं पदं निष्पद्यते । ईदृश्यां प्रक्रियायां प्राधान्येन कार्यत्रयं सम्भवति । तानि कार्याणि च - १. नूतनवर्णस्य आगमः २. वर्णस्य लोपः ३. वर्णस्य विकारः (परिवर्तनम्) चेति ।

पाणिनीयैः सूत्रैः कुत्र आगमः, कुत्र लोपः, कुत्र च विकारः इति विधानं क्रियते । यदा एकस्मिन् स्थले सूत्रद्वयेन कार्यद्वयं विहितं भवति तदा सहजतया शङ्का उत्पद्यते यत् कतरत् कार्यं करणीयम् ? इति । एतादृशान् प्रसङ्गान् परिहर्तुं पाणिनिमहर्षिणा एकं परिभाषासूत्रं रचितम् । तत् सूत्रमस्ति - ‘विप्रतिषेधे परं कार्यम्’ इति ।

अष्टाध्याय्याम् अष्टसु अध्यायेषु विभक्तानि सूत्राणि क्रमेण रचितानि । तत्र विप्रतिषेधे (द्वयोः कार्ययोः युगपत् प्राप्तयोः) परसूत्रस्य कार्यं करणीयम् इति नियमः । अर्थात् यस्य सूत्रस्य क्रमाङ्कः अधिकः वर्तते तस्य प्रवृत्तिः भवति । परशब्दस्य ‘उत्तरवर्ति सूत्रम्’ इत्यर्थः पारम्परिकैः वैयाकरणैः स्वीक्रियते ।

राजपोपटवर्येण एतस्य सूत्रस्य अवगमने महान् प्रयासः विहितः इति तु प्रबन्धपठनात् अवगम्यते । तदीयः प्रयासः श्लाघ्यः एव । परन्तु तत्र परिपूर्णता अस्ति किम् इति कश्चन प्रश्नः व्याकरणज्ञानां पुरतः उपस्थितः भवति ।

राजपोपटः अभिप्रैति - कात्यायनपतञ्जलिप्रभृतिभिः वैयाकरणैः अस्य सूत्रस्य सर्वथा दोषपूर्णं व्याख्यानं कृतम् इति । अत एव सः उत्तरवर्तिभिः वैयाकरणैः कृतान् ग्रन्थान् सिद्धान्तान् च निराकरोति । अष्टाध्यायीम् अतिरिच्य अन्यत् सर्वं प्रमाणत्वेन न अङ्गीकरोति अयं जनः । अतः स्वस्य स्वतन्त्रं व्याख्यानं कर्तुं प्रयत्यते तेन ।

तन्मते परशब्दस्य अर्थः - ‘दक्षिणभागः’ इति । अतः दक्षिणभागे यत् कार्यं प्राप्तं तत् प्रवर्तनीयम् इति तस्य प्रतिपादनम् । ज्ञा + ति इत्यस्मिन् स्थले यदि एकं कार्यं ‘ज्ञा’ इत्यत्र प्राप्तं, द्वितीयं कार्यं ‘ति’ इत्यत्र प्राप्तं तर्हि द्वितीयं कार्यमेव प्रवर्तते इति तदीयः आशयः । यतो हि ‘ति’ इति दक्षिणभागे विद्यमानम् ।

वस्तुतः परशब्दस्य बहवः अर्थाः सन्ति । तत्र ‘दक्षिणभागः’ इत्यपि अर्थः अष्टाध्याय्याम् बहुत्र अस्ति एव । परन्तु प्रकृतसूत्रे कः अर्थः परिग्रहीतव्यः इति तु निर्णेतव्यम् । तत् निर्णेतुं बहवः शब्दाः परिशीलनीयाः । राजपोपटस्य व्याख्यानस्य स्वीकरणात् यदि साधुशब्दाः एव निष्पन्नाः भवेयुः तर्हि सः अर्थः स्वीकार्यः स्यात् अवश्यमेव, अन्यथा तु तत् व्याख्यानं स्वीकारार्हं न भवेत् । एतादृशे प्रसङ्गे कथं व्यवहरणीयम् इति अंशं भारतीयपरम्परागतं किञ्चन सुभाषितं ज्ञापयति । तत् च इत्थम् -

युक्तियुक्तं वचो ग्राह्यं बालादपि शुकादपि ।

युक्त्ययुक्तं वचस्त्याज्यं साक्षादपि बृहस्पतेः ॥ इति ।

इदानीं सूत्रार्थं पुनः अवगच्छाम । पारम्परिकमते यत्र द्वयोः तुल्यबलवतोः (समानबलयुक्तयोः) सूत्रयोः प्राप्तिः युगपत् भवति तत्रैव विप्रतिषेधः । परन्तु राजपोपटस्य मतं तु - यत्र क्वापि एकस्मिन् सोपाने बहूनां सूत्राणां प्राप्तिः भिन्नस्थलेषु भवति (यत्र स्थानिनः अनेके सन्ति) तत्र विप्रतिषेधः, तत्र च दक्षिणभागे विद्यमानस्य स्थानिनः कार्यं कर्तव्यम् इति ।

राजपोपटेन स्वस्य प्रबन्धे पञ्चाशदधिकानि उदाहरणानि निरूपितानि, यत्र तन्मते साधुशब्दः निष्पन्नो भवति । स्थाने स्थाने तेन अन्येषां सूत्राणाम् अर्थः अपि यथेष्टं स्वबुद्ध्या परिवर्तितः अपि । तद्विषये केषुचित् स्थलेषु तेन युक्तयः प्रस्तुताः, पुनः केषुचित् च नैव प्रस्तुताः ।

अद्यत्वे बहुभिः पारम्परिकपण्डितैः एतस्य प्रबन्धस्य समालोचनम् अपि कृतं वर्तते । तैः दर्शितं यत् बहुषु प्रसङ्गेषु असाधुशब्दानां निष्पत्तिः अपि राजपोपटस्य मतानुसरणेन भवति इति । तेषां समाधानं च प्रबन्धद्वारा नैव प्राप्तम् । संस्कृतभारत्याः दक्षिणकर्णाटकशाखाद्वारा आयोजितायां युवविद्वद्व्याख्यानमालायां श्रीमता नीलेशबोडसवर्येण विस्तृतरूपेण अनेकानि उदाहरणानि प्रदर्शितानि, यत्र असाधूनि रूपाणि सिद्ध्यन्ति । लक्षाधिकानि दुष्टरूपाणि नूतनमतस्य स्वीकारेण सम्भवन्ति इति भासते । कीदृशेषु स्थलेषु तस्य क्रमः साधूनि रूपाणि यच्छति, कियती वा तस्य व्याप्तिः इत्यादयः विषयास्तु शोधनीयाः ।

कश्चन अपरः पक्षः राजपोपटमहोदयेन उपस्थापितः । सः वदति - ‘सङ्गणकार्थम् इतः प्रयोजनम् अस्ति’ इति । यः कोऽपि विधिः क्रमः वा नियमसमन्वितः यदि स्यात् तर्हि तस्य सङ्गणकान्वयः कर्तुं शक्यः एव । परन्तु एतदीयं मतम् अवलम्ब्य असाधूनि रूपाण्येव सिद्ध्यन्ति इति कारणतः स्पष्टं यत् यन्त्रद्वारा अपि असाधून्येव रूपाणि निष्पाद्यन्ते इति ।

अन्ततो गत्वा ‘यथास्थितं तन्मतम् अङ्गीकर्तुं नैव शक्यते’ इति निर्णेतव्यं भवति अनन्यगतिकतया । एवं सत्यपि ये अंशाः राजपोपटवर्यस्य प्रबन्धात् स्वीकारयोग्याः भवेयुः ते हंसक्षीरन्यायेन अवश्यमेव ग्राह्याः ।

आदौ अस्माभिः अवगन्तव्यं यत् अस्य सूत्रस्य (‘विप्रतिषेधे परं कार्यम्’ इति सूत्रस्य) अवगमने व्याख्याने च पारम्परिकाणां दोषः नैव आसीत् । इयं वस्तुतः समस्या अपि न । रहस्यमपि न । वैयाकरणाः तु मुनित्रयस्य प्रामाण्यम् अङ्गीकुर्वन्ति । तत्र पाणिनिः, कात्यायनः, पतञ्जलिः चेति त्रयः मुनयः । एतेषां परम्परा एव ‘अष्टाध्यायीपरम्परा’ इति उच्यते । अनया लौकिकानां वैदिकानां च साधुशब्दानां सिद्धिः क्रियते । अद्य तावत् अस्याः व्याकरणपरम्परायाः सहस्राधिकवर्षाणि व्यतीतानि । तत्र उत्कृष्टैः विद्वद्भिः महर्षिभिः च उद्यमः कृतः । समीचीनाः सङ्गताः च सिद्धान्ताः प्रतिपादिताः । अतः इयं परम्परा सर्वथा प्रामाणिकी । तत्र परिष्कारादिकं कर्तव्यं चेत् पारम्परिकपद्धत्या अधीत्य विदुषः प्रणम्य तेषां सम्मतिं च स्वीकृत्य कर्तव्यम् । तत् अननुष्ठाय क्रियमाणः प्रयासः विद्वल्लोके मान्यतां न प्राप्नुयात् । विद्वल्लोकमान्यतारहितस्य लौकिकप्रचारस्य न किमपि मूल्यं संस्कृतक्षेत्रे ।

RRiShirAjapopaTavaryasya shodhaprabandhasya vRRittAntaH

\* chaitanyaH su lakkuNDI, Email ः chaitanya.lakkundi@gmail.com

\[‘vayaM pANinau vishvasimaH...’ ityasya shodhaprabandhasya viShaye bahudhA charchA shrUyate. vArtApatrikAsu api anekavidhAH vArtAH prakAshitAH. etasya sarvasya yat mUlaM tasya AshayaH kaH, kashcha sAraH iti sthUlatayA vivRRiNoti ayaM lekhaH.\]

eShu dineShu prAyaH asmAbhiH patrikAsu paThitaM syAt - ‘kembrij-vishvavidyAlayasthena bhAratIyashodhachChAtreNa A pa~nchashatottaradvisahasrAt varShebhyaH avashiShTaH prashnaH samAhitaH’ iti. ‘yurekAkShaNaH’ ityAkhyaM lekham adhikRRitya vibhinneShu mAdhyameShu prachAraH charchA cha jAtA bahudhA. janAnAM pratispandanam api avismaraNIyam. anena kAraNena bahUnAM janAnAM manasi saMskRRitaM prati, vishiShya vyAkaraNaM prati kautukam api utpannam.

RRiShirAjapopaTanAmakaH kembrijvishvavidyAlayasya shodhachChAtraH. saH vidyAvAridheH nimittaM yaM shodhaprabandhaM likhitavAn saH tadIyena vishvavidyAlayena a~NgIkRRitaH. tasya eva prasAraH prachAraH DA. RRiShirAjapopaTavaryeNa kRRitaH. tasya shodhaprabandhasya shironAma asti - ‘In Panini We Trustः Discovering the Algorithm for Rule Conflict Resolution in the Astadhyayi’ (vayaM pANinau vishvasimaH - aShTAdhyAyyAM niyamavirodhasthaleShu samAdhAnasya prakriyAyAH anveShaNam) iti.

atra ullikhitA ‘aShTAdhyAyI’ vyAkaraNashAstrIyaH kashchana prAchInaH granthaH, yashcha pANinimaharShiNA rachitaH. granthe.asmin saMskRRitabhAShAyAH niyamAH sUtrarUpeNa nibaddhAH santi. etAni sUtrANi upayujya sAdhushabdAnAM j~nAnaM prAptuM shakyam. sAdhushabdAnAM nirmANakAryameva ‘prakriyA’ iti nAmnA sUchyate. sUtraiH bahUni kAryANi vihitAni bhavanti.

vayaM jAnImaH yat sarveShAM padAnAM kAchit prakRRitiH, kashchana pratyayaH cha bhavati iti. udAharaNArthaM jAnAti iti rUpaM pashyAma. jAnAti iti rUpaM sAdhanIyaM chet, j~nA iti dhAtuM svIkRRitya tatra tip iti pratyayaM vidhAsyAmaH. j~nA + tip iti sthite tatra ‘j~nA’dhAtau kashchana vikAraH bhavati, yena ‘jAnAti’ iti antimaM padaM niShpadyate. IdRRishyAM prakriyAyAM prAdhAnyena kAryatrayaM sambhavati. tAni kAryANi cha - 1. nUtanavarNasya AgamaH 2. varNasya lopaH 3. varNasya vikAraH (parivartanam) cheti.

pANinIyaiH sUtraiH kutra AgamaH, kutra lopaH, kutra cha vikAraH iti vidhAnaM kriyate. yadA ekasmin sthale sUtradvayena kAryadvayaM vihitaM bhavati tadA sahajatayA sha~NkA utpadyate yat katarat kAryaM karaNIyam ? iti. etAdRRishAn prasa~NgAn parihartuM pANinimaharShiNA ekaM paribhAShAsUtraM rachitam. tat sUtramasti - ‘vipratiShedhe paraM kAryam’ iti.

aShTAdhyAyyAm aShTasu adhyAyeShu vibhaktAni sUtrANi krameNa rachitAni. tatra vipratiShedhe (dvayoH kAryayoH yugapat prAptayoH) parasUtrasya kAryaM karaNIyam iti niyamaH. arthAt yasya sUtrasya kramA~NkaH adhikaH vartate tasya pravRRittiH bhavati. parashabdasya ‘uttaravarti sUtram’ ityarthaH pAramparikaiH vaiyAkaraNaiH svIkriyate.

rAjapopaTavaryeNa etasya sUtrasya avagamane mahAn prayAsaH vihitaH iti tu prabandhapaThanAt avagamyate. tadIyaH prayAsaH shlAghyaH eva. parantu tatra paripUrNatA asti kim iti kashchana prashnaH vyAkaraNaj~nAnAM purataH upasthitaH bhavati.

rAjapopaTaH abhipraiti - kAtyAyanapata~njaliprabhRRitibhiH vaiyAkaraNaiH asya sUtrasya sarvathA doShapUrNaM vyAkhyAnaM kRRitam iti. ata eva saH uttaravartibhiH vaiyAkaraNaiH kRRitAn granthAn siddhAntAn cha nirAkaroti. aShTAdhyAyIm atirichya anyat sarvaM pramANatvena na a~NgIkaroti ayaM janaH. ataH svasya svatantraM vyAkhyAnaM kartuM prayatyate tena.

tanmate parashabdasya arthaH - ‘dakShiNabhAgaH’ iti. ataH dakShiNabhAge yat kAryaM prAptaM tat pravartanIyam iti tasya pratipAdanam. j~nA + ti ityasmin sthale yadi ekaM kAryaM ‘j~nA’ ityatra prAptaM, dvitIyaM kAryaM ‘ti’ ityatra prAptaM tarhi dvitIyaM kAryameva pravartate iti tadIyaH AshayaH. yato hi ‘ti’ iti dakShiNabhAge vidyamAnam.

vastutaH parashabdasya bahavaH arthAH santi. tatra ‘dakShiNabhAgaH’ ityapi arthaH aShTAdhyAyyAm bahutra asti eva. parantu prakRRitasUtre kaH arthaH parigrahItavyaH iti tu nirNetavyam. tat nirNetuM bahavaH shabdAH parishIlanIyAH. rAjapopaTasya vyAkhyAnasya svIkaraNAt yadi sAdhushabdAH eva niShpannAH bhaveyuH tarhi saH arthaH svIkAryaH syAt avashyameva, anyathA tu tat vyAkhyAnaM svIkArArhaM na bhavet. etAdRRishe prasa~Nge kathaM vyavaharaNIyam iti aMshaM bhAratIyaparamparAgataM ki~nchana subhAShitaM j~nApayati. tat cha ittham -

yuktiyuktaM vacho grAhyaM bAlAdapi shukAdapi.

yuktyayuktaM vachastyAjyaM sAkShAdapi bRRihaspateH.\| iti.

idAnIM sUtrArthaM punaH avagachChAma. pAramparikamate yatra dvayoH tulyabalavatoH (samAnabalayuktayoH) sUtrayoH prAptiH yugapat bhavati tatraiva vipratiShedhaH. parantu rAjapopaTasya mataM tu - yatra kvApi ekasmin sopAne bahUnAM sUtrANAM prAptiH bhinnasthaleShu bhavati (yatra sthAninaH aneke santi) tatra vipratiShedhaH, tatra cha dakShiNabhAge vidyamAnasya sthAninaH kAryaM kartavyam iti.

rAjapopaTena svasya prabandhe pa~nchAshadadhikAni udAharaNAni nirUpitAni, yatra tanmate sAdhushabdaH niShpanno bhavati. sthAne sthAne tena anyeShAM sUtrANAm arthaH api yatheShTaM svabuddhyA parivartitaH api. tadviShaye keShuchit sthaleShu tena yuktayaH prastutAH, punaH keShuchit cha naiva prastutAH.

adyatve bahubhiH pAramparikapaNDitaiH etasya prabandhasya samAlochanam api kRRitaM vartate. taiH darshitaM yat bahuShu prasa~NgeShu asAdhushabdAnAM niShpattiH api rAjapopaTasya matAnusaraNena bhavati iti. teShAM samAdhAnaM cha prabandhadvArA naiva prAptam. saMskRRitabhAratyAH dakShiNakarNATakashAkhAdvArA AyojitAyAM yuvavidvadvyAkhyAnamAlAyAM shrImatA nIleshaboDasavaryeNa vistRRitarUpeNa anekAni udAharaNAni pradarshitAni, yatra asAdhUni rUpANi siddhyanti. lakShAdhikAni duShTarUpANi nUtanamatasya svIkAreNa sambhavanti iti bhAsate. kIdRRisheShu sthaleShu tasya kramaH sAdhUni rUpANi yachChati, kiyatI vA tasya vyAptiH ityAdayaH viShayAstu shodhanIyAH.

kashchana aparaH pakShaH rAjapopaTamahodayena upasthApitaH. saH vadati - ‘sa~NgaNakArtham itaH prayojanam asti’ iti. yaH ko.api vidhiH kramaH vA niyamasamanvitaH yadi syAt tarhi tasya sa~NgaNakAnvayaH kartuM shakyaH eva. parantu etadIyaM matam avalambya asAdhUni rUpANyeva siddhyanti iti kAraNataH spaShTaM yat yantradvArA api asAdhUnyeva rUpANi niShpAdyante
iti.

antato gatvA ‘yathAsthitaM tanmatam a~NgIkartuM naiva shakyate’ iti nirNetavyaM bhavati ananyagatikatayA. evaM satyapi ye aMshAH rAjapopaTavaryasya prabandhAt svIkArayogyAH bhaveyuH te haMsakShIranyAyena avashyameva grAhyAH.

Adau asmAbhiH avagantavyaM yat asya sUtrasya (‘vipratiShedhe paraM kAryam’ iti sUtrasya) avagamane vyAkhyAne cha pAramparikANAM doShaH naiva AsIt. iyaM vastutaH samasyA api na. rahasyamapi na. vaiyAkaraNAH tu munitrayasya prAmANyam a~NgIkurvanti. tatra pANiniH, kAtyAyanaH, pata~njaliH cheti trayaH munayaH. eteShAM paramparA eva ‘aShTAdhyAyIparamparA’ iti uchyate. anayA laukikAnAM vaidikAnAM cha sAdhushabdAnAM siddhiH kriyate. adya tAvat asyAH vyAkaraNaparamparAyAH sahasrAdhikavarShANi vyatItAni. tatra utkRRiShTaiH vidvadbhiH maharShibhiH cha udyamaH kRRitaH. samIchInAH sa~NgatAH cha siddhAntAH pratipAditAH. ataH iyaM paramparA sarvathA prAmANikI. tatra pariShkArAdikaM kartavyaM chet pAramparikapaddhatyA adhItya viduShaH praNamya teShAM sammatiM cha svIkRRitya kartavyam. tat ananuShThAya kriyamANaH prayAsaH vidvalloke mAnyatAM na prApnuyAt. vidvallokamAnyatArahitasya laukikaprachArasya na kimapi mUlyaM saMskRRitakShetre.
